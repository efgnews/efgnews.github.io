---
title: "Тялото, намерено преди два дни в река Тигър, е на втория български заложник, съобщи иракското вътрешно министерство"
description: Българското правителство не разполага с официална информация. Говорител на иракското министерство на вътрешните работи потвърди за Би Ти Ви, че според първончалния анализ обезглавеното тяло, което беше намерено преди два дни в река Тигър, е на втория български заложник - Ивайло Кепов. Идентификацията е била извършена в болницата в Тикрит. След това тялото е транспортирано в болница в Багдад.
author: ["Миролюба Бенатова", "Георги Лазов", "Ивайло Кепов", "Бойко Борисов", "заложници"]
date: 2004-07-24
tags: ["Ирак"]
---

Би Ти Ви разговаря по телефона с доктор Сабах ал Казем, говорител на Министерство на вътрешните работи на Ирак.

"За съжаление и двете намерени в Тигър тела на двамата шофьори са на българите", каза д-р Сабах ал Казем.

"Доколкото знаем тялото на втория българин е транспортирано от Тикрит в болница в Багдад. Така ли е? Как се казва болницата?"

"От съображения за сигурност не мога да ви кажа."

"Потвърждавате ли, че тялото е пренесено в Багдад?"

"Да!"

"Доктор Сабах, направен ли е анализ на трупа, за да сме сигурни, че той е на втория българин?"

"Няма съмнение, че това е българинът."

"По наша информация от вчера тялото е на българина, а главата - на друг човек. Не е ли така?"

"Не, нямам такава информация. Трупът е на българина. Нямам друга информация. Това е много жалко."

Главният секретар на МВР генерал Бойко Борисов каза за Би Ти Ви, че официален български представител не е виждал на място тялото, за което иракското министертво на вътрешните работи съобщава, че е на втория български заложник.

Ето още какво каза генералът пред Миролюба Бенатова.

От пресслужбата на коалиционните сили в Багдад отказаха да дават каквато и да е информация за съдбата на двамата български заложници в Ирак и препоръчаха да се обръщаме към българските и иракските власти.

Във външното ни министерство няма официална информация за идентифицирането на второто тяло.

Това съобщи за Би Ти Ви говорителят на министертвото Виктория Меламед.

При завръщането си от Съединетите щати министър Соломон Паси обяви, че не е запознат с доклада на експертите, завърнали се от Катар, където бяха с мисия да гледат и анализират видеозаписа, излъчен по "Ал Джазира".

Така министър Паси опита да отклони журналистическите въпроси за кризата със заложниците за след понеделник.

Въпреки молбата на Паси да не му бъдат задавани въпроси във връзка със заложниците, тъй като не е информиран, на въпрос на Би Ти Ви - какво, според анализа на експертите, е променило поведението на похитителите и в крайна сметка е довело до трагичвния изход, министър Паси отговори:

"Никога не съм твърдял, че поведението на похитителите се е променяло. Напротив, смятам, че през цялото време поведението им беше непредвидимо. Не сме констатирали грешка на българските служби и институции. Напротив, по вътрешно усещане и според експертите, смятам, че сме действали безупречно."

На въпрос дали сега българските служби имат източници на информация от Ирак, след като след акцията с масови арести край Мосул, последваха убийства на хора, съдействали за разрешаване на кризата със заложниците, министър Паси отговори:

"България винаги е имала източници на информация."

Кризата с българските заложници започна на осми юли.

Тогава в запис по "Ал Джазира" групировката на Абу Мусаб ал Заркауи заплаши да обезглави двама български граждани в Ирак, aко американското военно командване не освободи всички иракски затворници до 24 часа.

Георги Лазов от Кочериново и Ивайло Кепов от Бобошево бяха отвлечени край Мосул.

По данни на външното министерство, до 13 юли двамата български шофьори са били живи.

Тогава терористите изпратиха втора касета до "Ал Джазира".

В нея те съобщиха, че са екзекутирали единия българин и заплашиха да убият и другия до 24 часа, ако Съединените щати не освободят жените-затворници в Ирак.

Външното министерство в София потвърди смъртта на Георги Лазов в четвъртък - 22 юли.

До момента от българска страна няма официално потвърждение за смъртта на втория българин, Ивайло Кепов.

*Изотчник: [bTV](https://btvnovinite.bg/34169-Tyaloto_namereno_predi_dva_dni_v_reka_Tigar_e_na_vtoriya_balgarski_zalojnik_saobshti_irakskoto_vatreshno_ministerstvo.html)*
