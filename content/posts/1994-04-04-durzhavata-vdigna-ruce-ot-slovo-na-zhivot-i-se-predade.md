---
title: Държавата вдигна ръце от „Слово на живот“ и се предаде
description: След като проведе безпрепятствено проповедите си в зала „Сливница“, шведският пастор Ведемалм заяви, че „сега в България е по-лошо, отколкото при комунизма“
author: 
  - Миролюба Бенатова
  - 168 часа, бр. 13/1994
date: 1994-04-04
tags: []
cover:
  image: ./images/1994-04-04-durzhavata-vdigna-ruce-ot-slovo-na-zhivot-i-se-predade/cover.webp
  caption: "Инструктиран послушник пречи на фотврепортера на „168 часа“. Снимка: Владо Стоянов"
  hiddenInSingle: false

---

„Слово на живот“ си проведе безпрепятствено втората по ред Южноевропейска конференция на вярата. На нея освен стотиците пастори от цялата страна присъстваха и проповедници от Швеция и Гърция. Националните им флагове се вееха редом с българския на подиума за говорители в реституираната зала „Сливница“, за която незаконната вече секта плаща 150 хил. лв. месечен наем на собствениците.

Дни преди това кметът Янчулев нареди на сектата да спре библейското училище, „Слово на живот“ му каза да ходи да се подстриже. Прокуратурата също не направи нищо и всичко си остана постарому.

Никой не се възпротиви на замисленото от Бакалов, никой не обели дума за Южноевропейската конференция тази година. Миналата пролет пастор Улф Екман не беше допуснат в България. Тогава всички институции се впрегнаха и донякъде изпълниха желанието на обществото. Но така или иначе и през април 1993 г. конференцията мина под ръководството на „отговорника за Източна Европа“ Бенгт Ведемалм, който я откри с широко гърло в зала 3 на НДК. Първоначално обявеното идване на Улф Екман за новото мероприятие ненадейно се отложи. В зала „Сливница“ осъзнаха, че това би предизвикало пореден скандал и решиха отново да преминат на резервния вариант - Бенгт Ведемалм. Но за разлика от миналата година никой не вдигна шум и дори не се опита да го изгони. Остана въпросът кой допусна отново „месните“ да си правят шоуто за наша сметка.

Може би точно поради „неприятностите“ от миналата година пастор Георги Бакалов приложи друга тактика. Не заля София с транспаранти, плакати, листовки и реклами, от които преди всички разбраха какво се точи, просто този път гласност нямаше. Разпространените малки брошури не раздухаха събитието дотолкова, че някой да се сети да го осуети. Бакалов спечели поради мудността на тези, от които зависи държавата ни да престане да бъде разграден двор.

Във втори брой на шведското списание „Магазинет“, което излиза в 7 хил. тираж, Бенгт Ведемалм твърди, че на 12.2.1994 г. е задържан на летище София, подложен е на разпит и му е отнет личният дневник. Вследствие на това според списанието са осуетени срещи на пастори във Варна, насрочени за 14 и 15.2.1994 г. От Министерството на вътрешните работи не потвърдиха и не отрекоха инцидента. Но ако е така, кой го допусна сега?

Българското посолство в Стокхолм не е издавало визи на Ведемалм и групата, отговориха за „168 часа“ служители от консулския отдел. Членовете на „Слово на живот“, Швеция, са известни в посолството и е абсолютно недопустимо да бъдат пропуснати. Но българска виза за шведски гражданин може да бъде издадена от всяко българско посолство по света, също така може да бъде издадена и на границата срещу 65 $. Всичко зависи от граничните власти, които могат да не допуснат дори човек с виза, ако преценят, че не е желан. За шведски граждани има още едно облекчение - не е необходима виза, ако туристът има предплатен ваучер за три нощувки в хотел.

При всички положения някой си е затворил очите и Бенгт Ведемалм с дружината си беше отново в България.

На тържественото откриване Георги Бакалов тенденциозно допусна телевизионните камери да заснемат всичко, което пожелаят, като доказателство за липсата на страх от популярност. Но неизвестно защо фотографът на „168 часа“ не беше допуснат, а на репортера забраниха да записва.

За списание „Магазинет“ Ведемалм заявил, че „в България е по-лошо, отколкото беше при комунизма“, а последователите от зала „Сливница“ продължават да тръбят пред световните организации за защита на правата на човека, че са дискриминирани.
