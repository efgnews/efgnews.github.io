---
title: "Все още не са изчерпани възможностите за обжалване на смъртните присъди на българските медицински сестри"
description: Все още не са изчерпани възможностите за обжалване на смъртните присъди на българските медицински сестри, които дава самото либийско законодателство. Това заяви генералният секретар на Съвета на Европа Валтер Швимер пред журналисти в Страсбург, предаде специалният пратеник на Агенция „Фокус“ Анелия Димитрова.
author: ["Миролюба Бенатова"]
date: 2004-06-22
tags: ['българските медици в Либия', 'Либия', 'Здравко Георгиев']
---

Той потвърди сериозната ангажираност на Съвета към съдбата на осъдените българки, както и надеждата, че висшата инстанция на либийския съд ще потвърди тяхната невинност.

Българската общност в Румъния изпрати подписка в знак на протест срещу издадените смърни присъди в Либия. Подписката е събрана в българската православна църква в Букурещ "Свети Пророк Илия" и беше предадена в Би Ти Ви от Дирекцията по вероизповеданията към Министерския съвет.

Петте сестри продължават да са в затвора "Джудейда", а д-р Здравко Георгиев още очаква изходната си виза.

С майката на осъдената сестра Кристияна Вълчева се срещна репортерът на Би Ти Ви Миролюба Бенатова.

"С Кристияна се чухме в същия ден, в който са ги преместили. Говорихме сутринта, а са ги преместили вечерта. Като заспиш, ми казваше Кристияна, като те ухапе една хлебарка и ти къса месо. Здравко като е бил там на тъмното, и си изпуснал едно хлебче, и не могъл да си го намери, и плъховете го изяли. Надзирателите са им бутали джапанки в устата, когато са искали вода", разказа майката на Кристияна Вълчева.

"А от Външно все ни казваха, че са държани като свидетели. Добре де, колко време минаваше, те все свидетели. А през това време са ги измъчвали, били са ги, гладували са. А от Външно казваха - добре са. Защо криха", пита майката на Кристияна и продължава: "Аз все плача. Мисля, като се сетя нещо, като им видя някоя снимка. Казах им аз, като направиха пет години в Либия - стига ви толкова гурбет. А Кристияна ми казва - либийците ни плащат добре и те са добри хора. Здравко като се обади оня ден и само каза - пак са там в ужасната мизерия. И плаче, плаче. Да го пуснат Здравко, защото баща му е на 90 години и все плаче, че ще умре и няма да го види."

*Източник: [bTV](https://btvnovinite.bg/33318-Vse_oshte_ne_sa_izcherpani_vazmojnostite_za_objalvane_na_smartnite_prisadi_na_balgarskite_meditsinski_sestri.html)*
