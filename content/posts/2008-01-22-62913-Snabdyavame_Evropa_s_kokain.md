---
title: "Снабдяваме Европа с кокаин"
description: Българските групировки вече се снабдяват с кокаин от Латинска Америка без посредници в Европа. Без да са основни играчи, те успяват да организират трафика и транспорта на част от кокаина за Западна Европа, научи bTV от експерти в борбата с наркотрафика.
author: ["Миролюба Бенатова"]
date: 2008-01-22
tags: ["дрога", "Кокаин", "Латинска Америка", "групировки"]
---

Кокаинът, който и в България се превръща в масова дрога, въпреки че е най-скъп, пристига у нас предимно през сухопътните граници в рамките на ЕС и все по-малко по въздух. Само през миналата година 55 са българите, задържани за трафик на кокаин на различни места в света. Най-много са в Перу.

Преди седмица други двама бяха арестувани в Панама. Те са от най-ниското ниво - т.нар. "мулета", които прекарват дрога в телата си или в тайници на куфари.

"Обикновено, когато куриерът отиде в държава, в която трябва да получи кокаин, отива в хотел, чака инструкции и след известно време идва непознат за него човек, който му носи куфар и му казва, че може да заминава. Куриерите не знаят кой ще дойде и кога", обяснява пред bTV експерт от митниците.

Миролюба Бенатова: Български групировки снабдяват с кокаин други европейски държави, правилно ли разбирам?

Експерт:  Да. В много европейски държави действат различни групировки. Някои от нашите сънародници са успели да придобият възможността да пласират кокаин там. Например в Испания, Италия. Знаете, че там имаме доста големи български общности. Нормално е да имат част от този пазар и те.

Бенатова: Не са ли малки?

Експерт: Малки са, но успяват.

Пътищата на кокаина се променят

Новата дестинация била Западна Африка и Гвинейският залив, където с кораби се пренася от Латинска Америка. Оттам продължавали за Европа с кораби и със самолети – в пътници и куриерски пратки. Има случаи, в които на ден са тръгвали по 100-120 "гълтачи" за Западна Европа.

Според експертите, у нас кокаинът влиза през Кулата и границата с Румъния, като вътрешни и не толкова контролирани граници в рамките на ЕС. Не рядко се ползвали и редовни автобусни линии от Испания например. За разлика от предишни години у нас българите кацат почти винаги празни, независимо какво са разтоварили някъде из Европа.

"Последната година има бум на малки пратки, в които се слага марихуана. В писма по 2-3 грама. Трудно е за намиране. Пощенски картички с по 2-3 грама марихуана. Доста популярно беше", разказват експерти, като допълват, че са се увеличили опитите за контрабанда на малки количества, за сметка на каналите, каквито на летището в момента не съществували. Имало бум на пощенски пратки с марихуана.

Сънародници, които участват в бизнеса като куриери, стават част от наркомрежи не само у нас, а и в Испания и Италия, където има големи български общности.

В края на миналата година в Бразилия е задържан Орлин Йорданов-Дебелия докато предава 30 кг кокаин на български кораб в бразилско пристанище. Смята се, че Дебелия е сред българите, пробили сериозно в международния наркотрафик. Той осигурявал доставки от Колумбия за Западна Европа и Дубай, където кокаинът е в пъти по-скъп.

Като Дебелия има и други, които не са арестувани нито у нас, нито в чужбина. Някои действат поне от 10 години. Купуват предимно от Латинска Америка, най-често от Перу, Еквадор, Бразилия и Венецуела.

"Издънките стават по-често навънка, защото почти всичкият кокаин, който се вкарва от българските групировки, е за европейски държави. Почти не работят тук. Много малко е количеството, което се докарва тук", обясняват специалистите.

*Източник: [bTV](https://btvnovinite.bg/62913-Snabdyavame_Evropa_s_kokain.html)*
