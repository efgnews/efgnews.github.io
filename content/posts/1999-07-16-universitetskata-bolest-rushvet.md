---
title: Университетската болест - рушвет
description: "„Той взе един лист и започна да пише: „300, 300, 300...“, разказва студентка за доц. Христо Желязков. Това е цената му в долари. Има и друга - секс"
date: 1999-07-16
author:
  - Миролюба Бенатова
  - 168 часа, бр. 28/1994, стр. 3, 4
tags: ['рушвет', 'корупция', 'университет', 'УНСС', 'Шуменски университет', 'ВИНС', 'рекет', 'Христо Желязков', 'Валентин Бонев']
cover:
  image: ./images/1999-07-16-universitetskata-bolest-rushvet/cover.webp
  hiddenInSingle: false
---

В университета по национално и световно стопанство (УНСС) няма корупция. Има само спонсорство. 

Това гласи официално решение на Ректорския съвет на УНСС от 24 февруари 1999-а. Точка 5 от него гласи: Ректорският съвет „дава съгласие при прехвърляне на студенти от други университети в УНСС юридически или физически лице да спонсорират УНСС еднократно със сума в размер не по-малко от левовата равностойност на 3000 DM, а при разрешаване на обучение по втора специалност на студенти от УНСС - еднократно със сума в размер на не по-малко от левовата равностойност на 1500 DM“.

На фона на тези цени слуховете за платени изпити в Икономическия бледнеят. Явно там вече никой не обръща внимание на регулярните „такси“.

Никой досега не си беше позволил наглостта да очертае в официален документ рамката на рушвета. Четири месеца историческото решение не излиза извън покоите на вуза.

> **Няма и оплаквания**

Докато в Сметната палата не постъпват жалби от студенти, които не искат или не могат да платят. В сигналите се казва, че „за положителното решение на въпросите с прехвърлянето от друг ВУЗ в УНСС или за втора специалност, се изисква студентите да спонсорират висшето училище в определени размери.“.

Сметната палата праща официално становище до министъра на образованието Веселин Методиев, че решението на ректорския съвет „създава предпоставки за прехвърляне на студенти, които не отговарят на условията за това. Както и до реализирането на незаконосъобразни приходи по бюджета на университета“. Казано човешки - узаконен рекет.

В МОН получават писмото от Сметната палата на 8 юли.

Какво ще предприеме образователното министерство? „Засега ще си поговорим приятелски и се надяваме да отменят решението“, смята Ана-Мария Тотоманова, ресорен зам.-министър.

> **В УНСС все още няма задържан**

преподавател с обвинение в подкуп. За по-малко от месец обаче в ареста попаднаха двама доценти - Валентин Бонев от Икономическия университет във Варна и Христо Желязков от Шуменския университет „Константин Преславски“.

Те са обвинени съответно по чл. 302, т. 1, 2 - за подкуп, взет от „лице, което заема отговорно служебно положение“ и „чрез изнудване посредством злоупотреба със служебно положение“. Предвиденото наказание е затвор до 8 години и лишаване от преподавателски права.

И двамата доценти са с потвърдени мерки за неотклонение „задържане под стража“.

> **Шуменският Железен мъж**

На 25 юни две шуменски девойки имат среща в ранния следобед. Те са напрегнати, пристъпват от крак на крак. Човекът закъснява. Чакат 47-годишен мъж, скулест, слаб, немного висок. Обикновено ходи със силно впити масленозелени джинси. Той не е техен приятел. Той е доцент. Преподавател по органична химия в Шуменския университет „Константин Преславски“. На следващия ден девойките ще държат изпит при него. Носят по 300 долара. Те все още не знаят, че на 26 юни доцентът няма да изпитва.

Час преди явката на пощата доц. Христо Желязков има друга среща - на автобусна спирка близо до стадиона. В 14.30 часа пристига там с полското си фиатче. В колата се качва студентката А. Л. С., трети курс „Биология-химия“. Учи редовно, късана е три пъти на органична химия. Сега е подготвена. Носи 300 долара. И студентската си книжка. Доцентът взима парите. А. Л. С. слиза от колата. След нея идват полицаите от РЗБОП-Шумен. Доц. Христо Желязков е арестуван с белязани банкноти. В дома му са открити 15 000 нови лева в различна валута, скрити в гардероба, в дрехи, в книги.

А. Л. С. се обажда в полицията час преди срещата и подава сигнал. След това отива в ДСК и проверява банкнотите, като по този начин ги белязва.

Решава се да „писне“ след като е скъсана за пореден път. Тогава е сигурна, че е решила задачите. Преподавателят ѝ обяснява, че се е объркала, и къса листа. „Той има по 3-4 решения на задачите и винаги може да каже, че моето не е вярно. Така е и с въпросите. Отчаях се. Попитах го какво трябва да направя. Той взе едно листче и започна да драска: „300, 300, 300...“, разказва студентката. След това Желязков ѝ дава телефона си...

Заедно с него в колата е арестуван и бившият студент Мустафа Д. М. Той е посредник в някои от случаите на подкуп. В трети курс и той е късан на органична химия. Разплаква се, казва, че е сирак. Доцентът му „дава“ първа част на основния предмет без нищо, за втората 

> **взима едно агне**

Оттогава Мустафа се включва в системата. Издържа държавния си изпит срещу теракота и плочки за двата балкона на преподавателя. Сумата е 800 000 лева. Мустафа дели ремонта със студентката Н. Преподавателят иска от нея 400 марки. Срещу това внася оценката ѝ направо в книжката и в протокола преди изпита.

В полицията сигнали са подали още три студентки. А. М. М. има проблем с химията от 1998-а. Среща се с Мустафа, той я представя на Желязков. В присъствието на приятели на А. се уговарят за $ 250. Момичето се отказва и е скъсана. На 22 юни се обажда на Желязков и отново иска среща. Той ѝ казва: „Понеже ме мотаеш цяла година - 400 долара.“ „Разплаках се. Всичко, което имам, е добитък на село за 300 000 лева. Той склони, но каза, че ги иска до вечерта. Отидох до село и се върнах с 30 банкноти по 10 000 лева“, разказва А. М.

Срещу парите си студентите или получавали готова оценка, или им

> **казвал кои въпроси ще им се паднат**

На изпита потропвал с пръст върху правилните билети, а задачите решавал сам, твърдят минали по схемата.

Според осведомени след ареста на доц. Христо Желязков в РДВР-Шумен се обаждат бивши и настоящи студенти от Бургас, Русе, Силистра... Потвърждават изнесеното, но никой не се наема да се яви като свидетел. Боят се, че изпитът им ще бъде анулиран.

Колеги и студенти на доц. Христо Желязков са категорични, че не е демонстрирал благополучие. Описват го като особняк, затворен човек. В бюрото си държи долнопробен одеколон „Лорд“ и черен чай.

„Няколко пъти съм му споменавал, че се носят слухове за пари. Последният път беше преди изпита на 20 юни. Той винаги изпадаше в ярост и започваше да крещи: „Ще ви съдя за клевета!“ Пет дни след последния разговор Желязков „гръмна“, разказва негов колега от катедра „Химия“, пожелал анонимност. Много от жертвите му са

> **късани по 8 пъти,**

докато не стигнат до ликвидационна сесия. Нова двойка означава прекъсване и напускане на общежитието.

„Желязков си преподаваше дисциплината много добре. Разбираше си от работата. Наистина имаше иронични подмятания към тези, които не схващат, но иначе нас поне не ни е тормозил за пари. Това е основният изпит по специалността. Без него не може“, сподели петокурсник от специалност „Химия“. Той има среден 3 и се гордее с оценката си.

> **Секссимвола**

Студенти и преподаватели твърдят, че доц. Христо Желязков взима пари от няколко години. Но той е преподавател в Шуменския университет от 1977 г. По-рано залагал на сексуалния, а не на финансовия тормоз. Освен Железния мъж, другият прякор на доцента е Секссимвола.

Едно от момичетата, които го чакат пред пощата във фаталния ден, по-късно признава пред полицаи: „Знам си външността и ми беше ясно, че няма да легне с мен. Поне парите му бях приготвила.“

{{< figure src="../../images/1999-07-16-universitetskata-bolest-rushvet/hristo-zhelyakov.webp" attr="Доц. Христо Желязков - Секссимвола изгуби ореолите си. Снимка: Архив" align=center >}}

Желязков харесва русите девойки, но не само. Студентки разказват как се нахвърлил да прегръща колежка по време на контролно. Друг път при изпълнение на специфичен химически експеримент казва:

> **„Миме, много хубаво духаш!**

Всички трябва да духате като Мимето.“

К. Н. е от село край Омургат. Учи химия, но не ѝ се удава. Няма пари. Желязков приключва разговора с нея така: „Не стига, че си грозна и не ставаш за е...не, ами си и бедна.“ Момичето изпада в депресия, започва да пие хапчета, прекъсва. Връща се на село с разбита психика.

Вече бившата съпруга на доц. Желязков разказва, че неведнъж го е засичала в собствения им дом със студентки - на калъп. Той ѝ казвал, че не вижда това, което вижда, и че нищо не се е случило. Още преди 10 ноември съпругата е подавала жалби в прокуратурата за побой. Сега никой не помни тази подробност. Тогава я връщали с думите: „Не може да бъде. Той е толкова уважаван преподавател!“

> **„Ние всички чувахме**

Казвал съм му: „Колега Желязков, вижте, чува се, че имате слабост към по-хубавите студентки, че ги късате, за да ги видите отново.“ Той мен ме изслушваше спокойно и отговаряше: „Доц. Консулов, това не е вярно. Те не знаят, затова така говорят“, разказва за „168 часа“ деканът на химическия факултет доц. Витан Консулов.

Веднага след като е арестуван, доц. Христо Желязков е уволнен дисциплинарно. Никога преди това обаче поведението му не е коментирано на ректорски съвет. Обяснението: „Не можем да вярваме на слухове!“

> **Вальо Касичката**

Студентът К. М. ще запомни датата 15 юни. Той е последният, който взима изпита по международни икономически отношения в този ден. Излиза от кабинета на доц. Валентин Бонев, завеждащ катедра МИО, готов за купон. След него обаче влизат полицаите от Икономическа полиция към РДВР-Варна. Преподавателят от Варненския икономически университет се сепва. Държи найлонова торбичка с много банкноти по 10 000 стари лева. Веднага признава, че са от студентите. Той „продавал“ дисциплината си за по 30 000 лева на човек. На 15 юни е събрал 210 000 лева. Извеждат го с белезници. Той също е изпитвал в нарушение на правилника - сам в тесния си кабинет.

В апартамента му са открити $ 19 000. Той твърди, че са от продажба на жилище. По документи обаче то е оценено на $ 12 000... Няма обяснение и за командировките (над 30 - б. а.) в екзотични източни страни, и в Западна Европа. Част от тях са служебни, но има и немалко пътувания на лични разноски. Доц. Валентин Бонев е член на британското Кралско географско дружество. Твърди се, че е давал икономически консултации на фирми, свързани с варненските групировки. Говори перфектно няколко езика.

Заплатата му за 1998 г. е 9 398 278 лева. До момента на ареста за 1999 г. трудовото му възнаграждение като преподавател е 4 211 568 лева. Той 

{{< figure src="../../images/1999-07-16-universitetskata-bolest-rushvet/valentin-bonev.webp" attr="Доц. Валентин Бонев - Касичката давал изпит по МИО и срещу 5000 стари лева. Снимка: Цветомир Трънков" align=center >}}

> **не е от бедните научни умове**

„Допреди три години взимаше само от чужденците. Грешката му беше, че никога не ползваше посредник. Искаше студентът да отиде и сам да се помоли. Казваше, че пише 6 само на Господ, а 5 само на себе си“, твърдят негови студенти. Някои си спомнят как техен колега приплакал, че няма 30 000 лева. Бонев го попитал колко има, момчето извадило 5000 и въпросът бил решен.

За доц. Валентин Бонев всички са категорични, че не е късал нарочно. При него в повечето случаи самите студенти първи отварят дума за пари.

„Той уважаваше силните личности. Смяташе жените за по-глупави, за по-долни същества. И това му личеше. Казваше, че жените са като цветята - трябва да бъдат късани, късани...“, разказва вече бивш студент, специалност МИО.

„Бонев определено имаше афинитет към силния пол. Казваше им, че има и по-нетрадиционни начини за взимане на изпит. Докарвал е момчета до рев“, твърдят отлично запознати.

Доцентът е разведен, има дъщеря. Ден преди фаталния изпит майка му почива. Деканът на факултета му предлага да го замести. Въпреки това Валентин Бонев предпочита да изпитва докрай.

> **Щрихи**

За последните години няма студент, изключен за това, че е предлагал подкуп за изпит. Няма и преподавател, оплакал се, че е „оценен“ на определена сума.

Никой от ръководствата на университетите не се наема да разнищва слухове и сигнали за корупция. Ректори, декани и преподаватели казват, че не е коректно да се водят от клюки. В същото време ги разпространяват или потвърждават. И така докато не гръмне скандал. Дори студентските съвети бягат от темата. Техни представители се оправдават, че не им влиза в работата да защитават правата на колегите си от похотливи или корумпирани светила.

Зад паравана на клишето „не сме следствие“ във вузовете с години виреят преподаватели с личностни изменения като от учебник по психиатрия. Но за разлика от полицаите за тях няма психотест.

Затова още дълго ще се разказват случки като тази с преподавателя Г. Г. от Великотърновския университет.

По време на изпит той написал на парче от вестник: „Презервативи + бяло вино“.

## Имаше почва за подкупи

признава Ана-Мария Тотоманова, зам.-министър на образованието

{{< figure src="../../images/1999-07-16-universitetskata-bolest-rushvet/ana-maria-totomanova.webp" attr="Снимка: Венцеслав Юскеслиев" align=center >}}


**– Госпожо зам.-министър, възможно ли е сигнали и слухове за корупция във ВУЗ-овете да бъдат проверявани от самото ръководство на висшето училище?**

– Ректорите могат сами да проверяват такива случаи. Друг е въпросът, че духът в академичната среда и в едно демократично общество е такъв, че на слухове не бива да се обръща внимание. Защото, ако обръщаш внимание на всеки слух, рискуваш да се превърнеш в сянка от миналото. 

Последните години в българското висше образование имаше определено корупционна среда. В българските университети започнаха да влизат две категории студенти - платени и държавна поръчка. По правило тези, които влизат платено, са с по-нисък успех. Тъй като университетите са заинтересувани да запазят тези студенти, защото им носят сериозен доход, без да искат, свалят летвата.

**– Какъв е вариантът поне донякъде да се пресекат предпоставките за корупция?**

– Обявяването на всеобща такса за студентите премахва неравнопоставеността. Защото иначе платеното обучение много лесно се превръща в купено. Опитваме се да ликвидираме натрупалата се корупционна енергия.

**– Има изключени студенти за това, че са предложили подкуп под една или друга форма?**

– Откакто аз съм в министерството, до мен не са стигали такива сигнали.

**– А мислите ли, че е редно да има такава санкция?**

– Разбира се. Предвидени са санкции - от временно отстраняване до изключване от университета. 

**– А как да реагират студентите срещу преподаватели, които си позволяват да правят сексуални намеци и по друг начин да ги унижават? Те не взимат пари, но имат личностни изменения.**

– При такива случаи трябва самата академична общност да се произнесе. Те са автономни и самоуправляващи се. В нормативните документи има предвидени начини, по които да се оценяват преподавателите. Те ще минават на нещо като атестация на определени периоди от време. Така ще се преценява личността и преподавателската им дейност. Но и не мислете, че да си университетски преподавател е лесно. Не е.

## Де юре

„Много е трудно да се докаже престъплението подкуп“, твърдят полицаи. Те припомнят чл. 307, ал. 1 от НК, който почти обезсмисля работата им. В него пише: „Който преднамерено създава обстановка или условия, за да предизвика даване или получаване на подкуп, с цел да бъде изобличен онзи, който даде или приеме подкупа, се наказва с лишаване от свобода до 1 година или с поправителен труд.“

„Парадокс се получава и от това, че по закон полицията е длъжна да предотврати извършването на престъпление, ако знае за него. Значи ние трябва да отидем при преподавателя и да му кажем, че знаем, че ще вземе, но да не го прави. При това положение отпада доказателството, че той е подкупен“, коментира полицай.

Заради тези неудобства ченгетата обикновено действат по сигнал получен в последния момент.

## Психологът

{{< figure src="../../images/1999-07-16-universitetskata-bolest-rushvet/milko-ivanov.webp" attr="Снимка: Иван Захариев" align=center >}}

„За да има факт, личността трябва да е готова, но и средата също трябва да е благоприятна“, смятат психолози. „Да вземем 47-годишния доцент по химия. Каква перспектива има той в специалността си - почти никаква? Химията е сред малкото науки, където специалистите стоят по 13-14 години на ниво доктор. Летвата е много висока и по този начин мотивацията им умира. Той знае, че един хубав ден ще му връчат заповедта за пенсиониране, ще взема 60 лева и толкова“, коментира психологът Милко Иванов. „По-страшно е, когато по този начин си изграждаш представата за важност и ценност. Така той по-скоро се утвърждава като личност. Моделът: „Толкова си ценен, колкото ти плащат.“ Възрастта около и над 40-те е кризисна. Но до такива крайности стигат неуверени, непълноценни и потиснати хора. И рушветът се превръща в зависимост.“

*Виж също: [168 Награди](2000-05-26-168-nagradi)*