---
title: Министър Христина Христова за правителствената стратегия за заетостта и безработицата
author: ["Иво Инджева"]
date: 2004-06-06
tags: []
---

**Водещ Иво Инджев:** Преминаваме към една тема, която, не знам дали ще се съгласите с мен, може би сме избрали малко на инат, от журналистически инат, защото лятото обикновено е сезонът, в който безработицата спада най-много. Тъй че искаме да насочим разговора натам какво се прави в дългосрочна перспектива. Известно е, че има сезонна заетост, а безработицата е основен проблем на всяка страна с пазарна икономика, един от основните социални проблеми. Вие сте министър на труда и социалната политика, има ли правителството стратегия за нещо повече от това през сезона хората да бъдат по-добре устроени?

**Христина Христова, министър на социалната политика:** Да, разбира се, че заетостта на хората и съответно безработицата е основен проблем, особено на страна като България, която преживява един много труден период и трябва да изпълни много сериозни критерии. Аз вземам повод от това, което каза г-жа Кунева. Междувпрочем безработицата и заетостта са една тема, която е строго наблюдавана, контролирана от Европейската комисия. Правителството, разбира се, има своя национална стратегия за заетостта до 2010 г. Тя далеч надхвърля мандата на това управление и всяка година имаме национален план за действие по заетостта със строго фиксирани проценти, ресурси и всичко, което е необходимо. И ето например за 2004 г. ние трябва да постигнем една безработица 13 процента средно годишно.

**Водещ:** Как се отнася това спрямо европейските стандарти? Знаем, че има страни, в които безработицата в Европа в момента е по-голяма, но това...

**Хр. Христова:** Да, да, в интерес на истината ние имаме по-добри показатели от някои от последните страни членки.

**Водещ:** От Полша например.

**Хр. Христова:** Да, от Полша. Даже трябва да ви кажа, че и в момента безработицата в София е по-ниска от безработицата в Лондон, както и от някои провинции на Германия. Но това не значи, че нямаме сериозен проблем и...

**Водещ:** Ако и социалните помощи у нас бяха на нивото на онези, които се плащат в Лондон, сигурно щеше да е добре, но...

**Хр. Христова:** Аз мисля, че социалните помощи не бива да бъдат на високо ниво, защото те демотивират хората от участие в живота и в труда. Но 2003 г. беше година на много сериозни мерки и много сериозни успехи. Средно годишно безработицата достигна 14.25. Направихме тази универсална програма, която да върне хората, които са дълготрайно безработни, които получаваха помощи и са в трудоспособна възраст на пазара на труда. Извадихме ги от социалната изолация, 117 000 души се върнаха на пазара на труда. Първо, за да се възстанови редът, тъй като не е правилно тези хора в трудоспособна възраст да получават социални помощи, без да дават насреща си някакъв принос за обществото. И второ, защото не е добре те да бъдат в тази социална изолация. Но какво установихме? Че тези универсални мерки, те не са достатъчни и не са достатъчно целесъобразни за младежите, за най-важния ресурс на България, за най-важната работна сила, която ще работи на европейския пазар на труда всъщност. Ето защо...

**Водещ:** С какво смятате да ги задържите в България?

**Хр. Христова:** Тази година е година на подкрепа на младежката заетост. Аз онзи ден обявих един нов проект на стойност 8 милиона евро за подкрепа на младежката заетост. И тук вече казваме, че явно за младежите не е достатъчна социалната заетост. Младежите се нуждаят от по-качествена и устойчива работа и от конкурентоспособност, и, разбира се, си мечтаят за по-добри доходи. Ето защо с този проект, имайки вече опита от някои по-малки програми, които показаха, че е много важно целенасочено да се работи с младежите, освен тази глобална причина, за която ви казвам, имаме си и конкретни причини. Много често нашето образование не отговаря точно на потребностите на бизнеса например.

**Водещ:** Точно това щях да ви попитам. Но нека най-напред да пуснем един видеоматериал по нашата тема, но исках да ви попитам не трябва ли да се работи в сътрудничество с Министерството на образованието и въобще да се съгласуват нещата, когато става дума за младежите.

**Хр. Христова:** Разбира се, че се работи.

**Водещ:** Нека най-напред да видим по темата за това, че често младите българи избират да решават социалните и битовите си несполуки чрез емиграция. През изминалата седмица в Русе се състоя обществена дискусия на тема "Емиграцията и завръщането у дома". Своя опит споделиха наши сънародници, избрали да работят в чужбина, както и граждани на развити европейски държави, които пък са предпочели да живеят у нас. /излъчва се репортаж - бел.ред./

**Водещ:** Има много страни, да кажем и в Близкия изток, пък и в по-слабо развитата част на Европа, където парите, изпращани на работещите в чужбина, са много сериозен фактор за икономиката на страната, защото те се завъртат в съответната страна, която ги получава. Това беше само една реплика от моя страна, защото има такъв аспект на емиграцията. Да се върна на темата за това с какво ще помогнете на младите българи като държавна администрация за по-добра квалификация. Това е перифраза на библейската мъдрост за това, че хората трябва да бъдат научени да ловят риба.

**Хр. Христова:** Точно така. Дойде време да им се помогне, за да си помогнат сами. Да се направи съответна тяхната професионална квалификация на това, което изисква бизнесът, защото не можем да приемем, че повече от една четвърт от безработните са млади хора, завършили висшето си и средното си образование. Че само 60 процента от завършилите висшето си образование намират работа. Ето защо първото е професионална квалификация - обучение и пак обучение, и също така консултиране и помощ за започване на собствен бизнес - как да си вземе кредит, как да си направи фирмено счетоводство, как да организира производство или нещо друго. И за всичко това по този проект вече се полагат едни достатъчни средства. Първо, за професионално обучение се получава стипендия и всички тези средства са от 75 евро на месец до 150 евро на месец. Също така стажуване и в една реална, конкурентна работна среда, където също се дава на младия човек и на неговия работодател стимул, за да може да го приеме, стажуване до 6 месеца. Също така субсидирана заетост, но субсидирана заетост, квалифицирана заетост вече, до 150 евро се субсидират тези работни места. И също специализация и работа в чужбина за висококвалифицирани млади специалисти, които се нуждаят още от допълване на тяхната квалификация.

**Водеща:** Те ще подписват ли някакви документи, които да ги обвързват със завръщане?

**Хр. Христова:** Разбира се, всичко ще бъде много строго направено и с гаранция, че те ще се върнат, че те ще се обучат там, но всеки месец те ще могат да получат до 3600 евро, всички разноски, които са необходими и които не може да поеме младият човек и неговото семейство или работодателят. Това са за програмисти, за мениджъри, за финансови експерти, наистина минаваме на друго поле на заетост и аз наистина много се радвам, че това е така. Но причините са много съществени и нуждаят се младите хора от подкрепа от държавата. Ето изследванията показват, че 60 и повече процента от работодателите искат професионални умения и професионален опит от един току-що завършил млад човек. Явно, че ако обществото и държавата не го подкрепят да добие тези допълнителни умения и този опит, той си намалява шансовете на пазара на труда.

**Водещ:** Това е много старо противоречие, не е от днес. Всички търсят млади хора за работа, а в същото време искат да бъдат опитни, което е по дефиниция дървено желязо.

**Хр. Христова:** Точна така. Също така има какво много да се работи с младите хора въобще за подготовката им за пазара на труда. Те са и най-лесната плячка например в сивата икономика. Те най-лесно се съгласяват да не им бъдат внасяни социални осигуровки, защото са твърде млади и твърде далече са, дистанцирани са от времето на пенсия, не си мислят за едно заболяване или временна нетрудоспособност, което може да настъпи, за периода на майчинство и т.н., когато човек се нуждае от тези средства. Идва момент, в който се нуждае от тях. Често този млад човек е съгласен да получи тези пари сега и накуп и да няма никаква социална сигурност.

**Водещ:** Какви стимули се предвиждат за работодателите да назначават млади хора? Говоря за новостите.

**Хр. Христова:** Точно така, вие много добре казахте. Значи, този проект е изцяло насочен към насърчаване, към стимулиране, не към някакви санкции. Ако вземе, както ви казах, и се съгласи да вземе млад човек стажант, той ще получи всеки месец за този стажант 75 евро до 6 месеца. Ако изпрати младия човек на обучение в чужбина, ще вземе, както ви казах, тези 3600 евро на месец. Ако се съгласи, но много важно, има и социален ангажимент този работодател, ако изпрати такъв млад човек с много модерна специалност, е длъжен да наеме друг млад човек от България, който няма достатъчно образование и квалификация, на безсрочен договор. Всичко това наистина са стимули много сериозни, които аз мисля... И основно да получават и в момента работодателите средства за обучение на своя персонал - до 250 лв. на месец, ако са вече наети на работа и до 450 лв. за обучение, ако не са наети, да бъдат обучени и тогава да бъдат наети.

**Водещ:** Какви средства казвате са предвидени за тази програма?

**Хр. Христова:** Осем милиона евро при най-строги правила. Проектът започна току-що. Той ще продължи до юни месец 2006 г. И аз съм убедена от прогнозите, които сме заложили по този проект, че догодина по това време ние наистина ще можем да забележим едно сериозно оживление и по-добри резултати в младежката заетост. Междувпрочем с националната стратегия за заетостта ние сме обвързани с една цифра 10 процента, даже под 10 процента устойчиви нива на заетостта. Но това, което искам да кажа е, че не става въпрос за някаква кампания или акция, а наистина за много сериозна, систематична и устойчива дейност за подкрепа на младежката заетост, включително и за този млад човек, който вие показахте, защото миграцията, тя съществува в целият свят, но въпросът е нашите млади хора на европейския пазар на труда да не са нискоквалифицираната и евтина работна ръка.

*Източник: [bTV](https://web.archive.org/web/20040613123205/http://www.btv.bg/weekend/?magic=thisweek&tale=116)*
