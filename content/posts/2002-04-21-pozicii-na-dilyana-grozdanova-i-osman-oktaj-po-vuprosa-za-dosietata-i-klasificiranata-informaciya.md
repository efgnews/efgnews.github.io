---
title: Позиции на Диляна Грозданова и Осман Октай по въпроса за досиетата и класифицираната информация
date: 2002-04-21
author:
  - Иво Инджев
  - bTV
tags: ['Осман Октай', 'Диляна Грозданова', 'Държавна сигурност']
cover:
  image: ./images/2002-04-21-pozicii-na-dilyana-grozdanova-i-osman-oktaj-po-vuprosa-za-dosietata-i-klasificiranata-informaciya/cover.jpeg
  hiddenInSingle: false
---

**Водещ Иво Инджев**: “Връщаме се в студиото и към темата, към която ние непрекъснато се връщаме вече 12 години в България, темата, най-общо казано, за досиетата. Тя има много сложни наименования, ако трябва да се произнася точно названието на комисиите, които се занимават или биват закривани. Но така или иначе това беше една от новините през тази седмица. Поканил съм в студиото  депутата Осман Октай и Диляна Грозданова от НДСВ, г-н Октай е независим депутат. Дължа едно кратко пояснение на уважаемите зрители защо съм поканил именно Диляна Грозданова и Осман Октай.

Тъй като и двамата заеха самостоятелна позиция и ако за г-н Октай това е по дефиниция разбираемо, тъй като той е независим депутат, г-жа Грозданова каза, че има забележки към поправките в закона, към приемането на новия закон, което я прави според мен интересна за зрителите, тъй като с нейното собствено мнение тя сега ще може да коментира какво точно не харесва тя в тази законодателна инициатива. Тъй че на какво се дължи вашето разграничаване, въпреки че, както стана ясно, вие лоялно сте подкрепили гласуването?

**Диляна Грозданова**: “Сега, аз подкрепих безспорно лоялно закона за защита на класифицираната информация, тъй като смятам, че това е много необходим закон и даже ние сме закъснели с неговото приемане. Необходим закон, за да бъдем приети в евроатлантическите структури, към които се стремим от толкова дълго време, а пък сега ноември очакваме и покана за членство в НАТО. Безспорно такъв закон е много необходим и затова аз подкрепих текстовете от този закон. Но не подкрепих с гласуване и го заявих предварително на моята парламентарна група с мотиви, че няма да подкрепя и не подкрепих текстовете, които се отнасяха всъщност до засекретяване отново на досиетата, на архивите на бившата Държавна сигурност /ДС/. Тук е противоречието ми, що се отнася до този закон, и се надявам в кръга на шегата, тъй като преди това слушах с интерес един много сериозен разговор от двама шоумени, без капка чувство за хумор в него, много сериозен и задълбочен, така че аз ще си позволя да кажа нещо в кръга на шегата. Надявам се, че не си ни поканил като две черни овци  тук да говорим по една тема”.

**Водещ**: “Не, по-скоро съм ви поканил като...”

**Д. Грозданова**: “... която чух, че, но не съм съгласна с това, че била досадна на хората. Мисля, че тя е много важна тема и беше направено много през тези 12 години тя да стане досадна на хората, тъй като нямаше резултат. Беше само говорене, говорене, някакви списъци, но резултат на практика, добър, нямаше”.

**Водещ**: “Ако трябва да продължа вашата метафора, по-скоро вие сте свой сред чужди, чужд сред свои - имаше такъв филм навремето, в смисъл такъв, че сте представителни за определени политически сили, за НДСВ или за ДПС, на което г-н Октай е един от основателите, а в същото време по различни причини и по различен начин не изразявате непременно тяхната официална гледна точка.

Това е особено характерно пък за г-н Октай, който вече е независим депутат. Г-н Октай, вие поставихте пръст в раната по един въпрос, който като че ли, струва ми се, интересува много хората, а именно за кредитните милионери, като казахте, че разполагате с доказателства за това, че има връзка между бивши служители на ДС и раздаването на кредити”.

**Осман Октай**: “И партиите”.

**Водещ**:” И партиите, да. Освен за банката, която вие визирахте, имате ли още информация по този въпрос?”

**Осман Октай**:  “Вижте, аз ще се опитам да се върна малко в началото на темата - за злоупотребата и на обществото защо омръзна тази тема за досиетата. Аз бих сложил началото на друга позиция - достъпът до архивите на бившата ДС и тайните на комунистическата партия. И когато отнесем в частност за отделни досиета, вече драмата става друга, личностна. За нас е важно да знаем какво се е случило през последните 45 години, как и защо хората са били по лагерите, защо са изчезвали хора безследно и днес все още близките им търсят гробовете им къде са, не са знайни. Особено за мен и за ДПС, като основател говоря на ДПС, е голямата тема за възродителния процес. Всички в България заклеймиха възродителния процес. Всички политически сили заеха официална позиция за това. Освен това има един много важен момент - ДПС въобще нямаше да съществува, ако нямаше възродителен процес. И ако ти днес отнемеш тази база, основа за създаването на партията, тя просто няма да съществува. Това е големият въпрос и от 1990 година неотменно на всички национални конференции, най-висшият форум на ДПС, има неотменимо решение за достъп до архивите на ДС, за цялата истина какво се е случило тогава, кой е вземал решенията, кой е извършвал престъпленията. Хората още чакат и ние винаги сме казвали: в момента, когато ДПС ще влезе във властта и ще има отношение, ключова позиция, ние ще дадем истината по този въпрос. Това е голямата тема и ние не можем да избягаме от тази тема, защото внушава се на обществото колективната вина. Всички сме виновни за възродителния процес. Това не е така. Освен това, аз по време на дебата, естествено и аз не съм против закона за класифицираната информация, обаче под прикритието на този закон, законопроект, се пипна нещо друго, затвори се една друга страница. И аз бях шокиран от позицията, категорична, на моите колеги, особено от ръководството на ДПС.
Какво се случи в пленарната зала? Всички мои колеги не присъстваха в залата, просто се разбягаха и останаха само двама, които гласуваха с 9 карти. Това е много показателно и аз мисля, че този момент ще провокира много събития в партията и може би някой ще постави условия за, примерно, или да се дистанцира от тази позиция на г-н Доган, наложена, или пък ще му се постави въпроса - е, вече предаде ли се този основен принцип за създаването на ДПС и какво се случва.


**Водещ**: “Вас лично към какво ще ви провокира тази ситуация? Вие вече направихте първата стъпка като обявихте от трибуната на Народното събрание данни за злоупотреби при раздаването на
кредити и твърдите, че с този закон по някакъв начин се пречи за
излизането на истината наяве за раздаването на тези
многомилионни кредити. Смятате ли да предприемате и стъпки в
бъдеще, вие сте защитен от депутатски имунитет?”

**О. Октай**: “Ето сега в момента години наред, последните 12 години всичкисе питаме къде отидоха тези 12 милиарда долара до 1989 година и къде потънаха финансите след началото на 1990 година на фалиралите банки, примерно. И аз затова, при условие че можем да имаме достъп до архивите на ДС, очаквах обществото да разбере тези неща. Значи и за престъпленията, за източването на средствата. Обществена тайна е научно-техническото разузнаване по определени правила, които вече няма да можем да разберем точно как и кои, са източили средствата до 1989 година и са ги прехвърлили навън. От друга страна, аз дадох точно, за да се мотивирам за моята позиция защо съм против отмяната на Закона за достъп до архивите на ДС, където примерно за искането за  кредитните милионери, източването на банките и т.н., дадох един типичен пример. Значи партиен лидер, който регистрира без партийно решение на съответния форум фирма "Четири М" с офицер от ДС, който следващите 6 месеца източва пари от кърджалийска банка. Това е. Аз, понеже има различни коментари вчера в медиите, запазвам си правото днес да кажа, за да не изпращам в цялата страна до партийните структури на ДПС тези документи, да публикувам в някои от централните медии за какво става въпрос. Това е един типичен пример. После има и следващ пример. Примерно двама депутати, на всички е известно, Емил Бучков и Шерифе Мустафа, по волята на председателя на партията бяха в УС на "Агробизнесбанк". Имаше натиск върху партийните структури, срещу което навремето аз се противопоставих, всички членове масово да отидат да си откриват влогове в тази банка. След това тази банка потъна. Какво се случи? Всъщност това са големите теми, за които става въпрос. Значи архивите на ДС неслучайно по този начин, може би сигурно нямаше да има такава позиция и на г-н Доган, ако една седмица преди това комисията "Андреев" не изрази воля да се прочетат досиетата на обявените агенти. И аз съм за това да... бях за това и по всяка вероятност тук, след началото на май месец ще инициираме нов закон по този въпрос.

**Водещ**: “Вас също ви обвиняваха за принадлежност към бившата ДС”.

**О. Октай**: “Аз исках също да се прочете, защото тези неща не могат да се размиват по този начин. Винаги съм настоявал за това, защото аз определено има един принцип в политиката, в живота - човек, който прекалено много говори, че е потърпевш, репресиран и т.н. в своето минало, значи има нещо съмнително. Когато човек има драма зад себе си, той никога не говори и не прави кариера от това”.

**Водещ**: “А това е една от най-силните тези в защита на правото на достъп до тази информация, струва ми се. Предполагам, че ще се
съгласите с мен, макар че не сте длъжни да го направите. Струва
ми се, че именно достъпът до тази информация освобождава много хора от страха да бъдат шантажирани. Не е ли така?”

**Д. Грозданова**: “Това е едно голямо основание и един голям мотив да се иска... сега сме в позицията отново да искаме разсекретяване на досиетата, въпреки че те 7 години бяха разсекретени. И тук има някакъв абсурд за мен. Нещо, което 7 години не е било държавна тайна, сега да се класифицира като държавна тайна, да се определя като държавна тайна е смешно, нелогично. И затова тук биха могли да се въведат и някои промени и в този списък, защото именно със списъка, освен че се отменя законът за досиетата, в един много обемист списък, в който почти всичко става държавна тайна. И тук аз във все още неизживяното си битие на журналист, бивш, бих казала, че журналистите много трябва да се замислят и трябва да изразят някакъв протест за това, че в списъка почти всичко се засекретява, според този списък. И обществото по този начин няма да има достъп до информация, която ще бъде много важна за него. А другият мотив, аз съм напълно съгласна с теб...”

**Водещ**: “Да, да, познаваме се от много години”.

**Д. Грозданова**: ” ... така съм свикнала да се обръщам, другият мотив е, че това, което казаха предишните гости тук, безнаказаността, чувството за безнаказаност. Това, че хората в крайна сметка трябва да видят, че тези, които са били виновни за нещо, понасятсвоята отговорност”.

**Водещ**: “Да, това някак си се възприема априори, като нещо, което трябва да стане във връзка с грабителите на големите милиони, да кажем, при безразборна приватизация. Но, по отношение на човешки съдби, смазването на цели родове и фамилии, някак си би трябвало да отпадне, така ли?”

**Д. Грозданова**: “Да, много често нещата са и свързани”.

**Водещ**: “Така излиза. Добре, нека да видим мнението, понеже споменахте за журналистите, на г-н Тамбуев, известен български журналист, който беше и депутат във Великото народно събрание, избран с червената бюлетина, и член на комисията, тогавашната комисия, закрита набързо междувпрочем, след началото на дейността й, по разсекретяване на досиетата.

*/следва запис - бел. ред./*

**Водещ**: “Това е една от тезите, с която завърши г-н Тамбуев. Другата обаче, ще ви помоля накратко да коментирате, г-н Октай, тъй като тя по някакъв начин има отношение именно към вашата изява в Народното събрание. Той каза, че и хората няма да научат как е разграбена държавата”.

**О. Октай**: “Всъщност аз бих искал накрая да кажа две неща. Прекалено много се злоупотреби с дейността на комисията, наречена комисията "Андреев". Комисията "Андреев" обявява това, което от архивите някой им подава, нищо повече. Те не разполагат с архива и нямат този достъп, за който са коментарите, за да могат избирателно да действат. Това не е така. Второ, аз искам да се обърна към всички, с които започнахме ДПС от 1990 година. Аз мисля, че това е един драматичен, болезнен момент за движението. Сигурно ще има много отлив на основатели, антикомунисти и т.н. от партията, но не това е нещото, което искам да кажа. Хората искам да знаят, че следващите до 2015 година поне няма да знаят кой ги изпрати по лагерите, кой изгони над 350 хиляди души от България, които сега в момента са в Турция, кой уби хората в Корница, в Бенковски, в Каолиново, в Медовец, в Езерче 1989 година и по-рано. Много хора, които са идвали при мен, търсейки все още след 30 години гробовете на своите близки, те още не ги знаят, няма да ги разберат. Просто тази страница с участието, и аз обявявам днес от вашето студио в предателство ръководството на ДПС за тази част от историята на турците в България и българската история. Един ден те ще отговарят пред историята”.

**Водещ**: “Ще имат възможност, разбира се, и от екрана на Би Ти Ви да отговорят, стига да пожелаят, на това ваше обвинение. Диляна?”

**Д. Грозданова**: “Аз искам да кажа, че досиетата бяха разсекретени и те...”

**Водещ**: “Да, не сте съгласна с г-н Тамбуев”.

**Д. Грозданова**: ”... абсолютно не съм съгласна, и те трябва да останат разсекретени, защото тогава ще се знае цялата истина и няма да има комисия "Тамбуев", комисия "Андреев", които да имат ограничен достъп. Въпреки решение на Народното събрание, че тези досиета не са държавна тайна, на практика те пак бяха поставени под един ограничителен режим точно службите да подават това, което решат да подадат в един даден момент. И когато се знае цялата истина, тогава и хора, които се чувстват несправедливо обвинени от това, че името им е излязло в някакъв списък на апаратна комисия, тогава те ще могат да се защитят и ще кажат: ами нека, извадете моите, документите, с които разполагате. Аз мисля, че това е честното отношение към хората, а не да се отнасят политиците, съжалявам да го кажа, към гражданите на България като към малки деца, които трябва да бъдат щадени, на които трябва истината да им се дава на час по лъжичка”.

**Водещ**: “Най-честото сравнение, което обикновено правим, коментирайки тази тема, е ситуацията в Германия, която, разбира се, е доста по-особена от тази в България”.

*/излъчва се репортаж/*

**Водещ**: “Само бих добавил, че тази апаратура, която видяхме, е използвана срещу собствения народ, това не е просто шпионска апаратура, която в някаква степен е стандартна. Темата е остра, със сигурност ще има и продължение. Какво ще бъде точно то може би ще научите през следващата седмица, когато отново ще бъдем заедно и когато, разбира се, ще включим в разговора ни с вас и повече информация за посещението на премиера в САЩ, от което се очакват важни за страната резултати”.

Източник: [bTV](https://web.archive.org/web/20020422022046/http://212.95.182.26/weekend/?magic=visavis&tale=116)