---
title: "Извършителите на нападенията срещу частни съдии-изпълнители през последния месец още не са разкрити"
description: Това стана ясно след срещата на министъра на вътрешните работи Румен Петков с председателя на гилдията Георги Дичев.
author: ["Миролюба Бенатова"]
date: 2006-11-14
tags: ["ЧСИ", "нападение", "Недялка Ковачева", ]
---

Министър Петков съобщи, че от утре всички областни директори на полицията ще получат нареждане да се запознаят с конфликтните казуси, по които работят частните съдебни изпълнители на местно ниво, за да им оказват съдействие.

Миролюба Бенатова и операторът Добромир Иванов провериха, как се чувства Недялка Ковачева, 20 дни след като беше жестоко пребита.

На 24 октомври Недялка Ковачева отива в офиса си като всеки ден.

Недялка Ковачева, частен съдия-изпълнител: “Видях двама души на площадката. Когато погледнах втори пъти, те се забързаха. След това нямам спомен. “

Биячите оставят Ковачева в безсъзнание - със счупен нос и пукнати лицеви кости, със счупена капачка на коляното, с множество синини от ударите с тръба и ритниците.

Недялка Ковачева: “Аз ги сънувам почти всяка вечер и ги виждам в съзнанието си. По всяка вероятност ще ги позная. “

Частният съдия - изпълнител подозира кои са поръчители на нападението.

Недялка Ковачева: “Силни са. Това са бивши номенклатурчици. Това са хора, които имат много пари, които са получили не по честен начин и никак не желаят да се разделят с тях. По индиректен начин съм получавала заплахи, че те няма да се спрат пред нищо, че няма да си дадат парите. “

Недялка Ковачева е категорична, че нападението няма да я спре.

“Само се страхувам, че може би другите ще започнат да се страхуват. Мен не ме е страх. Законите затова са закони, за да се изпълняват. Идеята е не толкова да вземеш парите на някого, колкото обществото и хората трябва да се научат, че когато нещо се дължи, то трябва да се изплати. “

Въпреки че Ковачева все още не е напълно възстановена, от днес отново е на работа.

*Източник: [bTV](https://btvnovinite.bg/53777-Izvarshitelite_na_napadeniyata_sreshtu_chastni_sadiiizpalniteli_prez_posledniya_mesets_oshte_ne_sa_razkriti.html)*
