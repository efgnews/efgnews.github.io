---
title: Георги Гергов - емблемата на Голямото оцеляване
description: Човекът от с. Ягодово надживя пет правителства. Той не би защитил политическа сила, която върви срещу интересите му
date: 2000-06-02
author:
  - Надя Чолакова
  - Миролюба Бенатова
  - 168 часа, бр. 22/2000, стр. 35, 38
tags: ['Георги Гергов', 'с. Ягодово', 'Емил Кюлев', 'Богомил Бонев']
cover:
  image: ./images/2000-06-02-georgi-gergov-emblemata-na-golyamoto-ocelyavane/cover.webp
  caption: "На Гергьовден Георги Гергов откри своя параклис „Свети Георги“ Снимка: Йордан Симеонов"
  hiddenInSingle: false
---

20 май 2000 г., бившият почивен дом на ЦК на БКП в тузарския курорт „Слънчев ден“ е излъскан и все още празен. Сега там е петзвездният хотел „Палас“. Отпред се веят знамената на ЕС и България. В оазиса на Северното Черноморие има още пет бляскави хотела. Те са перлата в короната на Георги Гергов - бизнесмен от село Ягодово, Пловдивско. Заобиколен от дворцови завеси и сервитьори, той е сам в огромния ресторант на „Палас“. Гледа към морето. Представя се: „Аз съм лице, а не марионетка или измислена фигура. Пети кабинет надживявам. Нямам приятелски кръг – имам много приятели. Те струват пари. Всичко струва пари. Който го измерва в друго, не е готов за новото време.“

45-годишният Георги Гергов е от хората, оцелели в бизнеса при всичките правителства от последните 10 години. Той е емблема на Голямото оцеляване - на правилното място,

> **в правилното време и с правилните хора**

Адекватно на времето сменя бизнеса и обкръжението си. Елитът често сяда на маса с Гергов - верен на българската традиция, че проблемите се решават на трапеза.

Сред тези, с които Гергов се е разбирал, се спрягат близки до първото правителство на СДС, Илия Павлов, Любен Беров и земеделският министър Георги Танев, Христо Александров и брокерите около Агробизнесбанк.

През последните години той е обявен за човек на Богомил Бонев и Емил Кюлев, на Илиян Йорданов, шеф на РДВР Пловдив, на апелативния прокурор Росен Димов, кмета д-р Иван Чомаков, сини депутати от региона и т. н. Съпругата на районния прокурор в Пловдив е неговият личен адвокат. Още докато е депутат и шеф на пловдивската организация на СДС настоящият кмет д-р Иван Чомаков е в добри отношения с Георги Гергов.

Отношенията на собственика на „Слънчев ден“ и обкръжението му в много случаи са смесица от бизнес, дългогодишно познанство и далечно роднинство.

Гергов кумува на младото семейство Кюлеви, а г-жа Гергова пък е кръстница на банкерската избраница. Илиян Йорданов и Гергов се познават още от времето, когато полицаят е шеф на т.нар. селско Трето РПУ. Към него са селата, в които Гергов развива първия си успешен бизнес. От друга страна, Богомил Бонев, Емил Кюлев, и шефът на РДВР Илиян Йорданов се познават покрай полицейската школа в Симеоново. Кръгът се разширява с още няколко слабоизвестни приятели на приятелите.

„В бизнеса имам приятели, но истински такива - кои бяха те?! Само Емил Кюлев ми остана“, изповядва се Георги Гергов.

„Гергов е деликатна тема за мен - той ми е кум. Но традициите не са това, което бяха, както се казва в една реклама“, коментира пред „168 часа“ Кюлев и продължава: „Не разбирам от неговия агробизнес, а и нашата банка избягва да кредитира този тип начинания. Категорично не участвам в приятелски кръгове - участвам в права, а банката е самостоятелна. Гергов е неин добър клиент.“

Днес част от близките на Георги Гергов се дистанцират от него или уверяват, че го познават само като известен пловдивчанин. По проверки, свързани с приватизационните сделки, в които той участва, се образуват следствени дела. Обикновено това е знак за разместване на пластове в политиката и бизнеса. Богомил Бонев вече не е вътрешен министър и приятелите му имат проблеми. Росен Димов е на мястото си в Апелативна прокуратура и днес споделя: „С Богомил сме приятели, но не сме се виждали откакто не е министър. Пловдив е едно село - разбира се, че познавам Гергата. Около него има доста преписки, но не съм проявявал интерес.“

Състудентът на Бонев от Симеоново Илиян Йорданов все още е шеф на РДВР Пловдив. Пред касетофона на местен репортер, той казва:

> **„Бонев... Гергов са едни лайна“**

Пред „168 часа“ отсича още преди да му е зададен въпрос: „За тези хора не искам да говоря. Споделил съм мнението си за тях пред сегашния министър на вътрешните работи.“ Какво е споделил пред него Илиян Йорданов за Георги Гергов и „другите хора“ не е ясно - Емануил Йорданов вече не помни.

Въпреки разместването на пластовете Георги Гергов се чувства стабилен: „Бизнесът ми е стълбичка, която върви нагоре. Лошо попадение нямам.“ Стилът на пловдивския богаташ се вписва в канона на успелите в новото време. На Гергьовден Георги Гергов освещава своя параклис „Свети Георги“. Храмът е до неговата мандра. Между тях се веят знамената на България, на Гергов и на ЕС. Наблизо е и резиденцията му. „Построих параклис за себе си и за съвестта си. Струва около 100 хил. марки. Всяка сутрин се смирявам и се моля - имам интимен монолог с Дева Мария и Свети Георги. Пре тях съм като пред огледалото“, разказва 45-годишния бизнесмен.

> **Приказка за стълбата**

Собственикът на черноморския рай признава, че на 12 години за първи път обува „пътъчки“ - преди това ходи с цървули. Расте в най-бедната кирпичена къща на село Ягодово, сред крави и прасета. Записва се във ветеринарния техникум в Стара Загора. „Майка ми и баща ми живееха в краварника. Веднъж плъх отгризна малкия пръст на татко. Един ден викам „Мамо, дай пет лева, за да отида в техникума.“ А тя ми отвръща: „Нямаме.“ Вечерта спахме тримата на едно легло и прекъснах училище. Татко беше ял от храната за животните, а аз ще уча...“, спомня си Гергов. По-късно успява да завърши задочно средно и висше образование. На 26 години влиза в БКП. Започва като зоотехник и израства до директор. През 1986 г. е отлъчен от БКП, защото баща му вече е частник и има 50 прасета. „Болно ми беше. Пресякоха ми пътя към кариерата - трябваше в Москва да уча агроикономика. Мислех, че за мен светът е свършил, три месеца бях на ръба на инфаркта - откъде да знам, че ще дойде друго време", разказва днес преуспелият бизнесмен.

Гергов посреща промените през 89-а като директор. Година по-късно е и първата му фирмена регистрация - той е шеф на държавното предприятие „Свиневъдство - Маноле". След време свинекомплексът става негова собственост.

> **„Няма равен старт**

– не може аз, който съм бил директор, да имам еднакви позиции с този, който е бил никой. Моите контакти и опитът ми остават“, казва Гергов за началото и продължава: „Първият милион - няма такъв, който да обясни как го е спечелил. От закуски не става - или идва при теб, или не. При мен просто стана“, признава Гергов. Той започва с износ на зърно по времето на Филип Димитров. Внася колбаси от Гърция и натрупва пари. Идва правителството на Любен Беров. Тогава земеделски министър е Георги Танев, който назначава за свой съветник Георги Гергов. Двамата се познават покрай агробранша отпреди промените. В края на 1993 г. със заповед на Георги Танев се създава смесено предприятие с държавно и частно участие. Тогава Георги Гергов влиза в най-големия фуражен цех с 51%, оценен на 8 000 000 лева. По същия начин Гергов с фирма „Мил-екс“ ООД влиза и в мелницата на с. Калояново, Пловдивско. „Досега един път съм фалирал - заради фуражния завод. Продадох го, върнах си кредита от 9 000 000 стари лева към Хебросбанк и продължих напред“, обяснява Гергов. В годините 1994-1995 той е в съзвездието на преуспяващите брокери от Агробизнесбанк - Христо Данов, Христо Александров и Петър Нейчев. Заедно „играят“ в няколко смесени дружества. По-късно брокерите отпадат от отбора. Гергов казва:

> **Бизнесът е далавера**

в която по-хитрият надиграва по-малко хитрия. Но повечето играчи са пешки, а не офицери. И Христо Александров е един от тях, нищо лично!“

Постепенно Гергов се превръща в монополист - има търговска мрежа, 7-8 свинекомплекса, кланица, фуражни заводи, произвежда протеини... Той е сред крупните изкупвачи на зърно в Добруджа, отглежда пилета и ги изнася за Грузия...

През 1997 г. името на бившия земеделски министър Георги Танев изскача в управленското тяло на един от свинекомплексите, свързани с бизнеса на Гергов. През 1998 година обща фирма и съвместен проект за Съюз на кравефермите показва връзката между бившия премиер Любен Беров и пловдивския агропървенец.

През 96-а с участието на Георги Гергов е регистриран приватизационен фонд „Съединение“. По-късно чрез него Гергов кандидатства за приватизацията на една от пловдивските банки, но до сделка не се стига. Той и приятелят му Ветко Арабаджиев придобиват през 97-а „Захарния комбинат - Пловдив“ с подкрепата на Мултигруп. „Познавам Илия Павлов от 20 години. С него сме се борили заедно. Не сме разваляли добрия тон. И все пак в тоя мръсен свят не можеш да разчиташ на никой друг освен на приятели“ - признава днес Гергов.

Първият кабинет на Иван Костов започва атака срещу Мултигруп. Гергов постепенно преориентира бизнеса си - залага за кредити или продава голяма част от обектите  в селското стопанство. Насочва се към приватизацията в туризма.

През 98-а

> **идва времето на РМД-тата**

По тази схема Гергов и свързани с него участват в приватизацията на хотел „Санкт Петербург“ (там се провеждат банкови срещи и е открита последната предизборна кампания на СДС в града) и балнеохотел „Хисар“, по-известен като станцията на ЦК на БКП в Хисаря. С кредити от „Хеброс“ и Росексимбанк Георги Гергов става собственик и на „Слънчев ден“, по-известен като почивна станция на ЦК на БКП и на комплекс от обекти „Стария Пловдив“.

Сред новите приятели на Георги Гергов има и неизвестни личности - Димитър Сотиров - даскал от оздравителното училище в Хисаря и Николай Марковски - началник на цех за авточасти, бивш партиен секретар на БКП и настоящ секретар на СДС в Хисаря, както и Николай Димитров - председател на общинския съвет на СДС в Хисаря и управител на станцията на МС там. Точно преди търга за „Стария Пловдив“ Марковски и Сотиров регистрират фирма „Марсо“, с която кандидатстват. Знае се, че зад „Марсо“ стои Георги Гергов.

> **Скорост**

Министър Валентин Василев намира време в последния работен ден на 1998 г. да подпише сделката с „Марсо“. Тогава неизвестните приятели на Гергов печелят 80% от акциите. „Стария Пловдив“ съдържа най-атрактивните обекти - ресторантите „Ритора“, „Пълдин“, „Тракийски стан“, хотел „България“, вилно селище „Малина“ на Пампорово. Няколко месеца след реализиране на приватизацията уставният капитал на „Марсо“ е увеличен, а Гергов се явява официално като съдружник и член на съвета на директорите.

Твърди се, че за архитектурния резерват „Стария Пловдив“ се състезават няколко силни конкуренти и са

> **разиграни пари в брой**

Сумата е пренесена в куфарче от Пловдив до бившото Министерство на търговията и туризма. „Мулето“ е настоящ зам. министър. „Марсо“ печели. Сделките са кредитирани от Хебросбанк и Росексимбанк.

От 1998 г. досега срещу личности, свързани с пловдивския бизнесмен, са образувани няколко предварителни проверки.

На 16 март 2000 г. след целогодишна предварителна проверка срещу шефа на Клон 1 на Хебросбанк в Пловдив и още няколко длъжностни лица е образувано следствено дело. Твърди се, че на фирма „Марсо“, спечелила на търг „Стария Пловдив“ ЕАД, е отдаден необезпечен кредит, с който е приватизиран обектът. На 28 февруари 2000 г. е образувано следствено дело срещу шефката на РМД-то, приватизирало балнеохотел „Хисар“, Мария Топалова. Тя е обвинена, че е проявила безстопанственост, отдавайки на Георги Гергов 17 млн. лева от парите на РМД-то. Все още се проверяват схемата на финансиране и произходът на парите.

Твърди се, че забавянето на проверките на ниво РДВР не е никак случайно. Повечето или са върнати, без да е извършена реална проверка, или със заключение, че

> **няма данни за престъпление**

Според осведомени в случая не е без значение по-горе описаният приятелски кръг. „Категорично имаше неизпълнение на прокурорски нареждания. Не знам дали е умишлено, но е факт, че сме връщали една проверка 8 пъти, докато в Икономическата полиция изпълнят указанията“, казва окръжният прокурор Андрей Атанасов.

„Кълна се, че по никакъв начин не съм осуетявл разследване срещу Гергов“, казва пред „168 часа“ бившият вътрешен министър Богомил Бонев и продължава: „Зад атаките срещу Гергов вероятно стои Христо Данов и групата на брокерите от Агробизнесбанк. Те са източници на доносите, които стигат до прокуратурата.“ Пловдивският магистрат Росен Димов се включва по темата: „Толкова хора са оставени да правят безнаказано каквото си искат, че сега, когато властта се опитва да си изпълни функциите, това изглежда като рекет.“

Единствената проверка срещу самия Гергов е за огромната къща в село Ягодово - търси се произходът на парите му. Той е спокоен и казва, че „проверките са ала-бала, не може да се намерят нарушения, а и няма нищо около Гергов“.


{{< figure src="../../images/2000-06-02-georgi-gergov-emblemata-na-golyamoto-ocelyavane/house.webp" attr="Къщата на Гергов в с. Ягодово. Снимка: Йордан Симеонов" align=center >}}

> **„Искам да стана независим депутат“**

В парламента трябва да има хора като мен. Държавата трябва да ни варди, защото можем“, прави своята политическа заявка Гергов. Освен за скок в кариерата, преуспелият пловдивчанин преосмисля и бизнеса си. Казва, че е вложил пари в няколко различни сфери и чака да види коя ще е печелившата. 

> **Формулата за оцеляване?**

— Снишаване.

> **Житейска философия?**

— Семейството. Важно е, като се видиш в огледалото, да се познаеш. Влюбените в себе си падат и ги забравят.

> **Къде би построил къща?**

— Само в Ягодово. Не мога да отсъствам и три дни от село.

> **Липсата?**

— Безотговорното време, когато имах един червен вартбург, щайга домати и с жена ми поливахме фъстъците.

> **Изводът?**

— Съсипах най-хубавите години от живота си - можеше и по-скромно...

## Разминаване

{{< figure src="../../images/2000-06-02-georgi-gergov-emblemata-na-golyamoto-ocelyavane/bogomil-bonev.webp" align=center >}}

21 май, неделя. Бившият министър на вътрешните работи о. з. ген. Богомил Бонев пристига в Пловдив при семейство Гергови. Ще гледа конни състезания. Посреща го 25-годишния финансов директор на федерацията по конен спорт Тодор - син на Георги, а Бонев е неин председател. Тодор и Бонев гледат надбягванията в конната база в с. Войводино. Тя е собственост на Георги Гергов. В неделя вечер Богомил Бонев гостува на младото семейство Гергови в с. Ягодово. В това време Гергов старши е на „Слънчев ден“. Бонев за него: „В добри отношения сме. В семейството му има чист патриархален морал. Той е различен от българските „бизнесмени“, които получиха пари наготово и ги пропиляха. Гергов реално произвежда и прави нещата по европейски.“ Ден преди това пред „168 часа“ Георги Гергов казва: „Познавам Бонев бегло. Синът ми е приятел с него. Добре, че направиха федерацията, та и аз да се запозная.“

Според Бонев шумът около Гергов и „изкуствените схеми на приятелския кръг“ са в интерес на някой, който иска да ги конфронтира. „Това е опит да ни противопоставят за да не ме подкрепи, ако направя политическа сила“, смята Бонев. Отговорът на Гергов: „Не се отричам, че познавам Богомил, но не бих защитил политическа сила, която не защитава интересите ми. Подкрепям политиката на СДС в Пловдив и правителството на Иван Костов. Винаги, ако ми поискат финансова подкрепа, ще дам.“

## Тихи войни

Днес някои от най-известните партньори и приятели на Георги Гергов през годините берат ядове - влизат в ареста, пращат им данъчни проверки...

На 29 май вътрешният министър Емануил Йорданов назначава проверка на имотното състояние и доходите на шефа на РДВР Пловдив. Поводът е публикация от местния вестник „Днес“ от 22 май. Пише за директора на РДВР в града полк. илиян Йорданов - „Имотите на полковника“. Смущаващ е фактът, че проверката за скъпия дом на Илиян Йорданов е възложена на негов съсед от същата кооперация Здравко Зафиров.

Непосредствено преди местните избори м. г. влиятелни личности отиват при Петър Нейчев, един от следствените по делото на Агробизнесбанк и го „съветват“ да продаде дяловете си от един пловдивски хотел на Георги Герговв, за да стопират разследването срещу него. Когато през декември Петър Нейчев и Христо Данов са арестувани, Данов обвинява публично шефа на РДВР Илиян Йорданов, депутата Велислав Величков от СДС и няколко полицаи от Пловдив в рекет. Христо Данов не е освободен под гаранция веднага, а Петър Нейчев е пуснат от районния съд. Твърди се, че по същата схема е арестът на Герговия кумец Ветко Арабаджиев. Той е собственик на хотел „Марица“ и на захарния комбинат в Пловдив.

На 1 август м.г. малко след като е изпратил данъчните от завода, Арабаджиев е арестуван под претекст, че е внесъл неправомерно „Мерцедес“. Освободен е след 24 часа. Според осведомени за неговото задържане настоява действащ министър от първото правителство на Иван Костов. Арестите и раздвижването на пловдивските служби са в навечерието на местните избори. Говори се за рекет с политически окраски.


## Зад Дувара

Ресторант „Ритора“, собственост на Георги Гергов, е сред малкото елитни VIP  клубове за конфиденциални срещи на високопоставени личности. Удоволствието струва скъпо, но посещенията в „Ритора“ са знак за принадлежност към елита. В началото на годината при закрити врати в луксозната възрожденска къща разговарят премиерът Иван Костов и Ахмед Доган. Президентът Петър Стоянов също избира уюта на „Ритора“, за да нагости колегите си по време на Балканската среща.
