---
title: Професорът Янчулев излага хидротехническата гилдия
description: „Въпреки режима след 2 месеца въобще няма да има вода, защото всички кметове досега не се погрижиха да осигурят нови водоизточници“, твърди изпълнителният директор на „Хидрострой“ инж. Димитър Попов
date: 1994-11-28
author:
  - Миролюба Бенатова
  - Таня Червенкова
  - 168 часа, бр. 47/1994, стр. 21
tags: ['кмет', 'София', 'Александър Янчулев', 'воден режим', 'яз. Искар']
---

Още от 1983 г. специалистите знаят, че в София няма вода и трябва да се вземат мерки. Проекти за прехвърляне на вода от Рила към яз. „Искар“ се премятат от бюро на бюро, като нито един от тях в крайна сметка не влиза в сила. „Схемите за водоснабдителен комплекс „Рила“ са две. Едната е Благоевград, Дупница и София да се захранват от един източник, а другата е всички да се справят поединично. Сега Благоевград си гради яз. „Хърсево“, дупница свързва яз. „Дяково“ към пречиствателната станция, само на нашия кмет не му е ясно, че в София няма вода“, коментира изпълнителния директор на „Хидрострой“ инж. Димитър Попов.

Проектът „Рила“ се провалил и заради регионалните интереси. Негови противници фалшифицирали данните за разхода на водата в Благоевград, като завишили всички количества с 30%. Само и само да не дойде водата в София, разказва инж. Попов.

А всичко на хартия изглежда много просто. „Да се канализира водата от Рупите и Баба, откъдето ще дойдат 15 млн. куб. м вода, и от западната деривация 20 млн., което поне малко би спасило положението“, обясни Попов. Вода може да се пести, когато има такава, а сега положението в яз. „Искър“ е катастрофално. Сега има по-малко от 87 млн. кубика. Дори и да се спрат течовете, към което призовава Янчулев, това също не решава проблема, тай като подмяната на тръбите става бавно и изисква пари. „Ние трябва да докараме вода, а това може да стане единствено от Рила“, категоричен е инж. Попов.

В доклад на парламентарната комисия към Великото народно събрание за проучване на проекта „Рила“ също пише, че „безспорно потвърденият дефицит във водния баланс на София налага прехвърляне на допълнителни водни количества“. „Янчулев да не се прави на интересен, а да прочете какво пише“, препоръчва инж. Попов на градоначалника.

А вода има достатъчно, твърдят специалисти. Всяка година от рилските притоци на река Места към Гърция изтичат неоползотворени 2 милиарда кубика вода. „На Янчулев му дай бензиностанции, хотели, голфигрища, в това е бог, но иначе излага цялата хидротехническа гилдия“, възропта инж. Попов. Дълго време се водели спорове за количеството на водата, която идва от небето. В крайна сметка се оказало, че тя е достатъчно, но няма кой да я задържи. „Хубавите снегове се топят и пролетните води текат, текат и изтичат в Гърция. Сега вече само много сняг и много дъжд ще ни спасят, но и това почти не е възможно“, плачат хидролози.
