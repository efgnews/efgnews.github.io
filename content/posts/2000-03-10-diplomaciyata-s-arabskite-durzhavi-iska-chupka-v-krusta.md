---
title: „Дипломацията с арабските държави иска чупка в кръста“
description: „Присъда за българските медици ще даде коз в ръцете на ислямските екстремисти“, смята той
author: 
  - Даниела Теофанова
  - Миролюба Бенатова
  - 168 часа, бр. 10/2000, стр. 9
date: 2000-03-10
tags: ['българските медици в Либия', 'Либия', 'Дипломация']
cover:
  image: ./images/2000-03-10-diplomaciyata-s-arabskite-durzhavi-iska-chupka-v-krusta/cover.webp
  caption: "Киряк Цонев е на 62 г. Завършил е висше образование в Московския държавен институт за международни отношения, специалност „Арабистика“. Дипломатическата му кариера минава от стажант аташе до посланик в Алжир и Мавритания. Постоянно е работил като дипломат в Сирия, Египет и Алжир. Посетил е всички арабски държави. Бил е шеф на секция „Азия, Африка и Латинска Америка“ в Консулско управление, а от 1 март е пенсионер. Член е на Съюзния съвет на Съюза на преводачите и на Съюза на българските писатели. Публикува първата книга, преведена от арабски на български. Един от съоснователите на катедрата „Арабска филология“ в СУ „Климент Орхидски“. Владее перфектно арабски език."
  hiddenInSingle: false
---

**― Г-н Цонев, една преди дни българското общество усети, че Външно министерство се интересува от задържаните в Либия наши медици. През годините, докато се водеше следствието, правени ли са дипломатически стъпки, за които не знаем?**

― Външно министерство правеше и прави абсолютно всичко възможно, което допуска дипломатическата практика. Имаше писания да наемем 6-ти американски полк, за да освободим българите. аз мога да кажа, че и да го наемем, няма да е в състояние да евакуира от Либия 6-те хиляди българки, ако се наложи. От самото начало имаше дипломатически постъпки от българска страна. Първо, това бяха исканията за срещи от бившия посланик, след това от временно изпълняващия длъжността, след това от новия посланик. Имаше няколко контакта на ниво либийско външно министерство. Посланикът е бил и при техния външен министър, и при министъра на правосъдието. Посетил е и главния прокурор на Либия. Искана е среща и разговор със задържаните. Макар и рядко, срещи са позволявани. Друг е въпросът, че разговори не са разрешени. Това са вътрешни закони. Либийците не искаха в Либия да се разпространява, че има СПИН. До този момент в Либия СПИН нямаше.

**― Има ли в момента реална опозиция срещу Кадафи, тъй като според една от версиите българските медици са въвлечени в заговор от кланове, враждебни на либийския лидер?**

― Междуплеменните вражди са твърде силни в Либия, но опозицията срещу Муамар Кадафи беше реална преди 15-16 години. Сега не бих могъл да говоря за силна либийска опозиция. Ако има някакви организации, то те са зад граница. Тези, които направиха Революцията заедно с Кадафи, бяха около десет човека. От тях сега в Либия са само двама-трима. Останалите са зад граница и вече не са с него. Някои се обявиха за опозиция, други се опитаха да правят преврати и вероятно са ликвидирани... Всъщност заедно останаха само Кадафи и Абдул Салям Джалуд. Дълго време Джадул беше смятан за втория човек в държавата. Сега и той се е оттеглил и се занимава с религиозно-проповедническа дейност и е изпаднал в мистицизъм.

Не изключвам все пак както вътрешни, така и външни, може би дори не арабски сили, да са заинтересовани от този процес - да нанесат удар по престижа на Кадафи (един американски кандидат-президент обяви, че ако го изберат, първа негова грижа щяла да бъде да свали режимите в Либия и Ирак), а и на изгодните за нас българо-либийски отношения.

**― Защо Външно министерство не реагира с нота още в самото начало? Не закъсня ли реакцията ни?**

― По цели денонощия не сме спали по този случай. Вярно е, че закъсняхме с превода на Наказателния кодекс. **Но в такова объркано дело, вярвайте ми, пропуски са допустими.** Имаме не само тези случаи, а и много други - има българи, съдени в Либия предимно за алкохол и катастрофи. И винаги сме настоявали да се спазва консулската конвенция, която изисква предупреждение на посолството на дадената страна. Но тук се появява колизия между международното и либийското право, която либийците тълкуват в полза на вътрешното право. Проблемът е още по-сложен, защото ние не трябва да говорим само за тези, които са заплашени пряко, но и за останалите няколко хиляди наши специалисти, чието положение в Либия рязко ще се влоши след евентуални присъди. Ще се създаде предубеждение. Сега настояваме за връщане на паспортите и издаване на изходни визи на вече освободените български граждани.

**― Най-вероятно те ще бъдат задържани в Либия като свидетели по делото...**

― Това трябва да бъде казано ясно от либийска страна.

**― Триполи дълго време не е уведомило България за задържането на сънародниците ни. Тогавашният консул ги е търсил 10 денонощия, докато разбере къде са...**

― Знам десетки случаи, когато у нас араби са арестувани и ние не съобщаваме на посолствата им, защото не получаваме достатъчно информация където трябва - полицията и прокуратурата. Пращали са ми идиотски съобщения за еди-кой си от арабски произход... - на коя държава да го подам това?! Или „иракският гражданин, роден в Техеран“, „иранският гражданин, роден в Багдад“. Спомнете си историята с убитите ирански наркотрафиканти преди години - тогава се говореше, че са от арабски произход, което е страшна обида за гражданите на Иран, както за арабите е обидно да ги нарекат иранци. Неотдавна получих съобщение за арестуван либиец. Оказа се, че е ливанец. Така че и ние не сме перфектни. В България има 25 убийства на араби през последните десет години. Само два случая са разкрити, и то, защото извършителите са араби. Останалите дела са прекратени поради липса на доказателства, макар че се знаеше кои са убийците. Освен това, исторически погледнато, особено в началото на 90-те години, България допусна редица гафове по отношение на Либия. Например - два пъти идва специален пратеник на Кадафи при президента Желю Желев. Най-високото равнище, на което беше приет, и то втория път, беше зам.-министър на външните работи. И това стана, след като в края на 1990 г. Кадафи направи огромен жест към България, като изпрати два танкера с петрол. Разбира се, че за сметка на дълга, но в подходящ момент. Липсва ни политически подход. След последната визита през 80-те години в Либия наше политическо посещение не е имало. А тя се нуждаеше именно от такова - не от икономисти и бизнесмени, които просят. И още - питам, преди няколко месеца, когато либийският посланик връчи акредитивните си писма, кой излъга президента Петър Стоянов да говори публично за 700 млн. долара либийски дълг. А сега се оказа, че е 290 млн.?!

**― Към кои държави можеше да се обърне България за посредничество?**

― Още преди месеци трябваше много активно да започнем контакти с арабските страни, които имат определено влияние върху Кадафи - Египет, Алжир, Тунис, Мароко, Сирия, Ирак и една не арабска страна - Иран. Сега вече всеки може да каже „Нека да видим какво ще излезе от делото, пък тогава.“ Кадафи е близък с Хафез Асад. Това значи, че е нужно да нормализираме отношенията си със Сирия. Казват, че президентът Стоянов се обърнал към египетската посланичка, но тези неща не се получават на ниво посланик. Трябва писмено послание от държавния глава на България към египетския. Арабите имат своя психология. Те не са в Европа и Америка, към тях трябва по-специфичен подход, по-голямо пречупване на кръста, ако щете. Ако се върнем назад, ще си припомним общоарабската реакция на идиотското посещение на Филип Димитров на Голанските възвишения. То взриви българо-арабските отношения.

**― По какъв начин може да се постигне баланс в отношенията на България с Израел и арабските държави?**

― **Баланса го направи Петър Стоянов и за това трябва да му се свали шапка.** Той отиде в Израел и се срещан с Ясер Арафат. Към Сирия у нас има предуебеждение. Но американците успяха да накарат сирийците и израелците да преговарят във Вашингтон. Т. е. има определена промяна по отношение на Сирия. Това веднага налага и ние да нормализираме отношенията с Дамаск. Това е балансът. Западът дава много добър пример в това отношение - там, откъдето ние сме се изтеглили, той се вмъкна. Това е Западносредиземноморският диалог, Средиземноморският диалог, диалогът Север-Юг. Стъпки, отдавна обмислени в кабинетите на западните дипломати. Загърбването на арабския свят е тотална политическа грешка, която не започна със Стоян Ганев, а още по време на правителството на Луканов.

**― Има ли някой интерес от влошаване на българо-либийските отношения?**

― Струва ми се, че Либия не е заинтересована да влошава отношенията си с България. Триполи трябва да си прави сметка, че една осъдителна присъда срещу българите ще бъде карта в ръцете на ислямските екстремисти там. Тези екстремисти, независимо къде са - в Египет, Алжир или Либия, ще кажат: „Ето, предупредихме ли ви, че тази, бялата Европа, иска да ни унищожи нас, арабите, мюсюлманите... А вие, правителствата, сте приятели с тези държави...“ Така ще бъде даден коз на ислямските екстремисти, под чието влияние се намират немалко от обикновените хора. Но аз съм убеден - ликвидирането на българските медици едва ли ще бъде допуснато. Самият Кадафи няма да го допусне. 

**― Нека предположим, че това, което се случи на българските граждани, се е случило на западноевропейци или граждани на други бивши соцстрани. Така ли щяха да се развият нещата?**

― Зависи за коя държава става въпрос. Ако е за малка държава като България, няма друг вариант освен този.

**― Какви са впечатленията ви от Кадафи, вие го познават?**

― Бъркате в мемоарите ми. Кадафи може да е специфичен като личност, но в крайна сметка е типичен либиец. За вас той е екстравагантен с изказванията си. Либийците са такива - при тях всичко, което е в главата, е на езика. Директни са. В честността му като човек не се съмнявам. Той не е двуличен. Мисля, че беше искрен пред Петър Стоянов. Познавам Кадафи от първото му посещение в България през 1979 г. Тогава той беше президент. Превеждах му и четири дни бях до него.

**― Не е ли грешка, че при толкова много специалисти, които работят в Бенгази, там нямаме консулство?**

― Закриването на консулството в Бенгази през 1992 г. беше грешка. То беше възобновено преди няколко месеца. Така се случи, че новият консул, който трябваше да отиде в Триполи, не можа да застъпи поради нещастен случай. Наложи се този от Бенгази да отиде в Триполи. И сега консулството отново е закрито.
