---
title: "Криминална хроника"
description: Ръководни служители в МВР не са давали разпореждания за полицейско насилие и нямат вина за смъртта на Ангел Димитров-Чората, който почина при арест в Благоевград миналата година.
author: ["Миролюба Бенатова"]
date: 2006-01-31
tags: ["МВР", "Янко Димчев-Джузо", "Бойко Борисов", "заложници"]
---

Това констатираха членовете на временната парламентарна комисия, която беше създадена по случая. Те препоръчаха, МВР да подготви програми за обучение на полицейските служители, с цел предотвратяване на подобни случаи в бъдеще.

Софийският районен съд осъди на три години затвор Янко Димчев, по прякор Джузо, за това, че миналото лято държа двама заложници 5 часа, за да привлече медийно внимание. По време на кризата, с Димчев се свърза репортерът на Би Ти Ви Миролюба Бенатова, която беше и свидетел по делото.

Часове след като бе убит Георги Илиев, на 26 август Янко Димчев се обажда в няколко редакции и полицията. казва, че е тежко въоръжен и държи свои познати като заложници в квартал "Стрелбище".

Единственото му искане е да даде интервю, в което да каже, че според него Бойко Борисов стои зад последните нашумели убийства. Половин година след инцидента похитените - Антонина и Асен свидетелстваха, че са знаели, че ставащото е инсценировка. Прокурорът обаче настоя, че в закона не пише за заложници да не се считат лица от приятелския кръг.

Така Джузо бе обвинен, че е държал заложници и е изнудвал институция. В случая - медиите да му вземат интервю. По време на защитата си Джузо изтъкна елементарни грешки в обвинителния акт. С което само спечели забележката на съдията, че се държи като Георги Димитров на Лайпцигския процес. Според психиатричната експертиза Джузо е бил вменяем по време на инцидента, въпреки употребената дрога.

Съдът го призна за виновен и го изпрати в затвора за три години, от които 6 месеца той вече е излежал. Джузо има и друга присъда на първа инстанция - 10 години затвор за разпространение на наркотици.

*Изотчник: [bTV](https://btvnovinite.bg/46686-Kriminalna_hronika.html)*
