---
title: Разговор с Хайдар Берк, посланик на Турция у нас
date: 2003-01-16
author:
  - Иво Инджев
  - bTV
tags: ['Хайдар Берк', 'Ертугрул Ялчънбайър', 'Турция', 'Ирак', 'НАТО']
cover:
  image: ./images/2003-01-16-razgovor-s-hajdar-berk-poslanik-na-turciya-u-nas/cover.jpeg
  hiddenInSingle: false
---

**Водещ Иво Инджев**: Здравейте, предаването е "В десетката". Започваме разговора с посланика на Република Турция у нас г-н Хайдар Берк, добър ден. Г-н посланик, да започнем с вашия отговор или вашето обяснение на казаното вчера от генералния секретар на НАТО Джордж Робъртсън, че Турция е изключително важна в ситуацията, която се е създала около Ирак. И той призова западните съюзници да обединят усилията си именно в тази връзка, имайки предвид ролята на Турция, като се гарантира сигурността на Турция в случай на  война срещу Ирак. Защо Турция е толкова важна за НАТО и за западния съюз в тази конкретна ситуация?

**Хайдар Берк**: Разбира се, това е едно много нормално изказване от страна на лорд Джордж Робъртсън. Както знаете, съгласно чл. 4 на споразумението от Вашингтон Турция покани НАТО за консултации във връзка с чл. 4 на спогодбата от Вашингтон. Но това няма нищо общо с една покана за една реална война, защото Турция всъщност има потенциала да се защитава сама, но подкрепата на НАТО в същото време е и един принципен въпрос. Турция е член на НАТО от повече от 50 години и в този период от време той винаги е подкрепял защитата на всички членове на НАТО. Затова в тази рамка ще бъде съвсем нормално и членовете на НАТО да подкрепят Турция в една такава евентуална ситуация. Всъщност може да се каже, че в контекста на това отношение на страните-членки на НАТО, тези страни изявиха своето отношение, че нямат нищо против намеренията и отношението на Турция. Тези страни имат други притеснения, но ние вярваме, че тези разговори и консултации в рамките на НАТО ще завършат с успех и Турция ще бъде подкрепена.

**Водещ**: Каква е официалната позиция на Турция около кризата в Ирак, тъй като в НАТО има очевидно разделение на мненията? Към коя от двете позиции клони становището на Анкара?

**Х. Берк**: Виждаме, че разликата в мненията не е само в НАТО, а вече навсякъде по света - в Съвета за сигурност към ООН, в Европейския съюз. Мога да кажа като начало на отговора, че Турция е страна, която вярва в мира и една мирна политика е сред основните принципи на нашата политика. И по-специално, като съседна страна на Ирак страната, която най-много вярва в мира, трябва да сме ние. И в контекста на това наше отношение Турция направи много сериозни постъпки, за да постигне мирно разрешение на въпроса. И, разбира се, продължаваме да търсим мирно разрешение. Ние организирахме една среща на лидерите на всички страни от региона в Истанбул. Освен това продължава и диалогът, и консултациите ни с лидерите в страните от ЕС и НАТО. Премиерът на Турция също ще участва в срещата на лидерите на страните от ЕС. Ние вярваме, че трябва до край да се работи за мирното разрешение на проблема в Ирак.

**Водещ**: А да разбирам, ли че Турция няма ясно декларирана позиция в подкрепа на Германия и Франция, от една страна, или в подкрепа на Съединените щати и Великобритания, от друга?

**Х. Берк**: Разбира се, че в мирния процес за постигане на мира най-важната роля трябва да изиграе Ирак. Ирак трябва да убеди цялата световна общественост, че няма средства за масово поразяване и че е унищожил всичките такива средства, които е имал. В това отношение има много сериозни различни мнения, опасения. И ние мислим така, че Франция и Германия, всъщност тяхното отношение се гради върху желанието им да бъде постигнато мирно разрешение на проблема. Но както казах и одеве, Ирак трябва да изгради едни добри взаимоотношения и сътрудничество с инспекторите на ООН и да докаже на целия свят, че няма такива оръжия. Много открито е казано в резолюцията на Съвета за сигурност към ООН какво се желае от Ирак. Затова трябва час по-скоро, без да се губи много време, да се изпълнят изискванията на тази резолюция.

**Водещ**: Ако съм разбрал правилно, официалната позиция на Анкара е, че няма да участва с войски в евентуална военна операция?

**Х. Берк**: По този въпрос в момента все още не е взето някакво официално решение за военни действия в Ирак. Но турският премиер даде да се разбере, че при евентуална военна намеса в Ирак Турция ще използва въоръжените си сили само за да защити Република Турция и нейните граници.

**Водещ**: Споменахте турския премиер. Нека да видим сега какво казва турският вицепремиер, който е на посещение в София, в специално интервю за репортера Пламен Петков.

**Репортер Пламен Петков**: Ваше превъзходителство, каква очаквате да бъде окончателната позиция на НАТО по отношение на защитата на Турция при евентуална военна заплаха от страна на Ирак?

**Ертугрул Ялчънбайър**: На този етап не искам да коментирам военни сценарии, тъй като водеща е идеята за запазване на мира. Разбира се, за нас като държава от региона е важна нашата сигурност. Ние носим отговорност за защитата на нашите национални интереси. А и като участник в международни структури, ние имаме своите отговорности и права. Като член на НАТО ние вярваме, че при евентуален конфликт ще бъдат поети съответните ангажименти от страна на алианса. Както знаем, високопоставени представители на Ирак официално заявиха, че нямат намерение на нападат Турция и в основата на това тяхно изявление е стремежът на Турция за постигане на мирно разрешаване на конфликта. В момента дискусиите вътре в НАТО не са срещу Турция. Позициите на Германия, Франция и Белгия са срещу американските планове за Ирак.

**Репортер**: Какво е отношението на Турция по отношение на политиката на Франция и Германия? Като че ли това са двете страни, които се противопоставят на Турция не само по отношение на спорния въпрос в НАТО, но и във връзка с желанието на Анкара да се присъедини колкото се може по-бързо към Европейския съюз?

**Е. Ялчънбайър**: Поведението и политиката, които провеждат Франция, Белгия и Германия, са продукт на мирните им намерения. Те самите са заявили, че нямат нищо против интересите на Турция. Просто не можете да сте в един съюз и да имате противоположни интереси. Това не отговаря на принципите на този съюз. По отношение на пътя ни към членство в ЕС ние имаме още много какво да направим. Имаме да свършим много работа за изпълнение на политическите критерии. По този път България постигна голям напредък. Като вземем предвид много по-малкото население, очевидно е, че България е в много по-изгодна позиция. Но ние имаме пълната воля за изпълнение на критериите на ЕС и работим усилено в тази посока.

**Репортер**: Турция ли е съседната на Ирак страна, където ще се разположи българската химическа рота при евентуален военен конфликт?

**Е. Ялчънбайър**: Едно такова развитие, както казах в началото, не стои на дневен ред. В момента не разглеждаме варианти, свързани с немирното развитие на конфликта. Разбира се, при нужда ситуацията може да изисква едно съвместно приятелско сътрудничество и да се възползваме. Това засяга както подкрепата на Турция към България, така и на България към Турция.

**Репортер**: Какви са възможностите да се ускори изграждането на каскадата "Горна Арда"?

**Е. Ялчънбайър**: Ние сме за общо съвместно разрешаване на проблема. Можем да разрешим бъдещето на този проект чрез съвместни двустранни работни групи. Основната ни цел сега е да увеличим търговския обмен между двете държави и обема на инвестициите до 3-4 милиарда долара. Сигурен съм, че ще намерим решение за всички проблеми.

**Репортер**: Какви са впечатленията ви от конференцията на ДПС?

**Е. Ялчънбайър**: Ние сме свидетели на големия принос на ДПС за демокрацията в България. Движението за права и свободи е излязло от ситуацията на партия, която защитава интересите само на своя електорат, и се е превърнало в партия, която защитава интересите на цялата държава. Смятам, че Движението за права и свободи е съкратило пътя на България към ЕС. Много важни бяха изявленията на конференцията на представителите на другите политически сили и тяхната оценка. Смятам, че този консенсус е голям шанс за България.

**Репортер**: Семейството ви е напуснало България 1950 година. Какви са спомените ви оттогава и имате ли намерение да посетите родното си място?

**Е. Ялчънбайър**: Бях доста малък, на 4-5 години, когато напуснахме България, и малко неща си спомням. Но след като се преселихме в Турция, спомените и разказите за нашите прадеди живееха сред нас. Когато бях малък, баща ми разказваше истории от ловджийския си живот в България, в Родопите. Баща ми в България бе едновременно кмет и учител. Ние израснахме и бяхме обогатени от спомените на нашите близки за родния край. В много близко бъдеще аз ще отида в родното си село. Има нещо, което ние казваме за Ардино -светът става все по-малък, а Ардино все повече расте. В момента българското правителство има министър, родом от Ардино - г-н Дикме. По същия начин в турското правителство има министър, също родом от Ардино, това съм аз. От този край е и г-н Неждет Мензи, бивш министър на транспорта на Турция. Дядото на г-н Джаавит Чаалар също е от Ардино. Той е бивш държавен министър и известен бизнесмен. И в момента имаме близки приятели, които се връщат там, откъдето са дошли, по родните си места в България и реализират инвестиции. Отново искам да кажа, че ще намеря възможност в най-близко бъдеще да посетя роднините си в родния край.

**Водещ**: Г-н посланик, вчера в Турция имаше демонстрации срещу евентуална война срещу Ирак. Тревожат ли тези настроения турските власти и доколко те са важен фактор при взимането на окончателно решение във връзка с кризата? Защото хипотезата е, че война най-вероятно ще има?

**Х. Берк**: В общественото мнение на света има различни намерения, но това е съвсем нормално развитие в демократичните страни. Разбира се, че общественото мнение влияе върху ръководството на различните страни и техните правителства. Всъщност вижда се, явно е, че всеки иска мир. Няма някой, който да желае войната. Но когато говорим за мир, аз, както казах и одеве, най-важната роля за постигането на този мир ще изиграе Ирак и тя се пада на Ирак, тази роля. Затова аз смятам, че просто трябва да бъде опитано всичко, за да бъде, и в рамките на Съвета за сигурност към ООН, да бъде опитано всичко, за да бъде постигнато мирно разрешаване на иракската криза.

**Водещ**: В свое интервю, публикувано преди няколко дни в българско списание, Вера Мутафчиева, която е голям познавач на историята на Турция, историк-османист и писател, казва, че най-успешната революция на ХХ век се е оказала революцията на Ататюрк в Турция. По две причини. Едната е, че той е успял да постигне обрат в една страна с ислямски традиции, с мюсюлманско население и да я превърне в светска република. И втората причина, че това се оказва много трайна тенденция, която се укрепи и превърна Турция в една модерна държава. Има ли опасност за тази модерност във връзка с ислямския фундаментализъм? Може да се каже, че това е необратима тенденция - републиканската, светската тенденция в Турция?

**Х. Берк**: Наистина Мустафа Кемал Ататюрк беше един от най-големите държавници в своя период. Той е осъществил заедно с турския народ много важни реформи и има много голям принос за обръщането на турския народ в един модерен народ, една модерна нация. Аз всъщност не мога да направя една пряка връзка между фундаментализма и някоя от религиите. Фундаменталисти може да се намират във всичките религии. Всъщност, когато разгледате всичките религии - и християнството, и исляма - можете да видите много положителни елементи.Фундаментализмът не съществува в нито една от основите на религиите. Според мен фундаментализмът се причинява от желанието на някои хора, на някои среди да злоупотребяват с дадена религия. Затова аз не виждам някаква пряка връзка между фундаментализма и исляма.

**Водещ**: След Втората световна война християндемокрацията изигра много важна роля за стабилизирането на европейските страни в следвоенна Европа. Може ли в Турция модерният ислям, модерното разбиране за ислям, реформираният ислям да изиграе подобна роля в ислямския свят?

**Х. Берк**: Наистина Турция е един много добър пример като държава, която е мюсюлманска държава и модерна държава. Това наистина може да бъде много добър пример. И в този контекст ние вярваме, че Турция може да бъде пример за останалите страни, защото основната цел е да бъдат запазени, да бъдат защитавани и пазени правата на индивидите в народите и да бъде осигуряван техният живот в демократични условия. И всъщност няма голяма дискусия върху това какво трябва да бъде направено, за да бъде постигнат този начин на живот. Защото демократичните правила са универсални и когато се спазват тези универсални права, всъщност се създава тази желана среда. И Турция всъщност се стреми да прави това.

**Водещ**: Евентуалната война срещу Ирак вероятно не зависи нито от Турция, нито от България, но е възможно да се създаде ситуация, при която Турция и България ще бъдат съюзници при един такъв изключително тежък и важен конфликт. Възможно ли е това да способства за преодоляване на недоверието, натрупано в историята между двете страни, между двата народа и да се възползваме, в смисъл според поговорката - всяко зло за добро, не за сметка на трета държава, но в полза на двата народа и на двете държави?

**Х. Берк**: Аз не знам докъде в историята се връщате, когато споменавате за миналото, но мога да кажа следното, промените в България след 1989 г. и 1990 г., т.е. през последните 13-14 години във взаимоотношенията на България и Турция бяха постигнати много важни развития и успехи. Нашите демократични правителство допринесоха много за тези успехи. Както знаете, Турция подкрепя България за членството й в НАТО от датата, в която тя кандидатства за членство в НАТО. Това беше през 1996 г., когато дори за първи път турският парламент гласува решение, с което да подкрепя кандидатурата и членството на Румъния и България в НАТО. И оттогава, т.е. от 1996 г. до днес, ние продължихме да вървим по тази линия. И освен нашата индивидуална подкрепа ние инициирахме редица срещи с останалите страни от региона и останалите членове на НАТО и се опитахме да привлечем и тяхното внимание към кандидатурата на България. Като пример за това аз имам предвид срещите на ниво министри на външните работи между Турция, България, Румъния и Гърция. Надявам се, че тази инициатива, която беше подета от Турция и Гърция, е допринесла за двете страни кандидатки. И всъщност може да се каже, че благодарение на тези инициативи бяха постигнати някакви успехи. И може да се каже, че след 11 септември България вече действа като един член на НАТО и вече е един активен член на коалицията, която е организирана срещу тероризма. Изпратени бяха войници в Афганистан и тези войници до много скоро работеха заедно с турското командване на ИСАФ в Афганистан. Сега, разбира се, командването беше преотстъпено на Холандия. Вече тези наши действия всъщност получиха своя резултат на срещата в Прага и остана само правната процедура оттук нататък. Но, разбира се, че България има още някои критерии, свързани с инфраструктура, с други реформи, които България трябва да направи в този период. Тоест, искам да кажа, че България и без това в момента действа и се счита като съюзник на НАТО.

**Водещ**: Да. България в момента се намира в крайно необичайна от всякаква гледна точка ситуация във връзка с това, че подкрепя открито Съединените щати в позицията им за Ирак. По този повод спрямо България се отправят упреци - както от Изток, така и от Запад - за позиция, която се смята за небалансирана и твърде проамериканска. Турция обаче получава такива упреци от десетилетия за своите специални отношения с Вашингтон. Как вие отговаряте на такива упреци, когато те биват отправяни спрямо Турция?

**Х. Берк**: Всъщност аз не искам да влизам в оценяването на отношението, което е възприела България...

**Водещ**: ... за Турция и за отношенията с Вашингтон.

**Х. Берк**: Защото предприемането на някои мерки не означава, че дадена страна желае войната. България също желае мирното разрешаване. Затова има много близост между нашето и вашето отношение. От друга страна, съществуват и отношенията на всичките членове на НАТО с Америка и Америка играе много важна и специална роля в пакта, в самия пакт. Затова аз не помня ние да сме се срещали с някакви по-специални упреци. Защото освен Америка във всичките страни-членки на НАТО досега имаше много по-специални взаимоотношения, между всичките страни-членки на НАТО. Затова е съвсем нормално България да има такова отношение, да има такива взаимоотношения с Америка, която играе основна роля в НАТО. Това не е някаква алтернатива.

**Водещ**: И последен въпрос. България се намира една крачка по-напред от Турция в преговорния процес с ЕС за присъединяване. Разочарована ли е Турция от видимото, така, нежелание на този етап на някои страни, и на ЕС може би като цяло, да ускори процеса на преговори с Турция за същото? И може ли този път България да бъде с нещо полезна на Турция, кажете за финал?

**Х. Берк**: Всъщност има някои известни разлики между Турция и България, примерно от гледна точка на населението. Но пътят ни е един и същ. Наистина България е с една крачка пред нас. И специално след срещата в Копенхаген беше поставен ред във взаимоотношения между кандидатите и ЕС. И Турция се стреми да продължава да прави и това, което желае ЕС, и да осъществява критериите, наложени от съюза. И всъщност много добре е, че много бързо напредваме в този процес. Затова сме уверени и знаем, че взаимоотношенията между ЕС и Турция занапред ще зачестят. Но, разбира се, много би било полезно и нормално Турция и България като две страни кандидатки да си помагат и да се възползват взаимно от опита, който притежават. Ние и без това се възползваме и дискутираме с нашите колеги опита на България, който тя вече придоби в преговорите с ЕС. Няма нищо по-нормално от това сътрудничество между две съседни страни.

**Водещ**: Благодаря ви за това интервю.

Източник: [bTV](https://web.archive.org/web/20030223080020/http://www.btv.bg/weekend/?magic=thisweek&tale=116)