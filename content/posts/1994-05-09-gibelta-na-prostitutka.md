---
title: Гибелта на проститутка
description: Премазаха я на Дунав мост, без да се разбере дали бяга от сеанс, или от живота. И до днес никой не знае името ѝ. Тя остава жестокия символ на занаята.
author: 
  - Миролюба Бенатова
  - 168 часа, бр. 18/1994, стр. 1, 9, 10, 11
date: 1994-05-09
tags: ['проститутка', 'Дунав мост']
cover:
  image: ./images/1994-05-09-gibelta-na-prostitutka/dances.webp
  caption: "Подготвителни танци (във вестника е публикувана и снимка на трупа)"
  hiddenInSingle: false
---

Повече от седмица в русенската морга се разлага трупът на млада проститутка. На 2 май изскочила внезапно пред автобус и останала смачкана на пътя към Дунав мост. Няма име. Няма родители. Никой не я познава. Засега няма и погребение.

Властите в града не могат да се уточнят кога да я заровят. Полицията прехвърля топката на докторите, а те на общината. В моргата няма хладилници и трупът на жената, чиято възраст е между 20 и 25 години, се полива всекидневно обилно с формалин за да не се разпадне съвсем.

Версиите за смъртта на проститутката са различни. Убийство, самоубийство, нещастен случай. Според някои от сутеньорите момичето си изработило парите, показало се между два ТИР-а и вдигнало ръце, за да спре автобуса. Той бил много засилен и нямало време да реагира. Според една проститутка тя не е могла да изкара парите, които е искал сутеньорът, и от страх се метнала сама под автобуса. Полицията разследва. Според съдебния лекар д-р Чуров мъртвата скоро е раждала.

{{< figure src="../../images/1994-05-09-gibelta-na-prostitutka/bargain.webp" attr="Кратък пазарлък" align=center >}}

Неизвестната проститутка е първата, която умира на работното си място между камионите. Досега в Русе не е имало такъв случай. Странно и объркано е поведението на колегите ѝ. И сутеньори, и проститутки твърдят, че не са я виждали преди. Полицията събрала 50-60 професионалистки, за да я разпознаят в моргата, но безуспешно. Изглежда, наистина е била пришълка, защото иначе все някой щеше да подхвърли, поне името ѝ на полицията, твърдят хората от бранша. За тях погребението е свято и повечето бяха възмутени, че телевизията не е показала снимката ѝ, за да могат да я познаят роднините ѝ.

Този въпрос бе зададен в четвъртък сутринта на русенската телевизия. Водещата отговори, че на нея ѝ е все едно, а родителите да се били погрижили за нея досега. Снимката не беше показана.

{{< figure src="../../images/1994-05-09-gibelta-na-prostitutka/castanets.webp" attr="Прочутите сутеньрски кастанети, под чиито звуци проститутките си въртят задниците Снимки: Владо стоянов" align=center >}}

Обикновено колоната от ТИР-ове, чакащи да преминат Дунав мост, се простира почти до пътната табела, обозначаваща края на град Русе. Дължината на опашката е стигала до 15 километра. Там се прехранват сутеньорите и техните „момичета“.

„Без чейнчаджии и проститутки не може, така е устроен светът. Но тук всичко е една трагична пародия на „древния занаят“, възмутено изкоментира един от многото тираджии.

Проститутките, или както те се наричат - „момичетата“, се забелязват отдалече. „Работничките“ са предимно циганки и туркини. Преди време имало една рускиня „Москвата“, но избягала. Най-често срещаното облекло е черна, задължително къса ластична пола, черен български чорапогащник, розова или лилава блуза и ниски протъркани обувчици. Този екип се смята за изключително постижение, тъй като повечето момичета се чувстват по-удобно в шушлякови анцузи, задължително в комплект с високи обувки. Почти всички са с къси коси. За да не ги скубят.

Умората и скуката подтикват загорелите шофьори към рискованите услуги. Така поне твърдят те. „Аз и повечето ми колеги от СОМАТ отдавна не им обръщаме внимание. Тръгнал съм да припечеля някой лев, а не да храня проститутките. Чужденците се навиват, но българи рядко.

Обикновено се заключвам. Аз си слагам на прозореца табела, на която пише ТРИПЕР или СПИН, и това понякога ме отървава“, каза за „168 часа“ тираджия.

Повечето от бранша нямат дори и основно образование.

Набавянето на „работнички“ става най-често с походи по селата. Често с отвличане, но има и случаи, когато цената се уговаря с родителите на момичето.

{{< figure src="../../images/1994-05-09-gibelta-na-prostitutka/bridge.webp" attr="Няколко дни след смъртта на проститутката мостът не се задръстваше." align=center >}}

Цената за „пълна програма“ е 30 марки, само за френска любов или „саксофон“, както ѝ викат на моста, изпълнителката получава 10. Не са редки и случаите, когато клиентите събират по две момичета. За допълнителни нестандартни процедури рядко се плаща повече. По-често клиентите решават да не плащат и тогава стават въргалите.

Момичетата използват определени интимни части от тялото си не само за работа, а и криели валутата си там, за да не им я вземат сутеньорите, твърдят познавачи.

Когато потокът е голям, мостът се превръщал в сборище на търговци от всякакво естество. А през активния сезон жегата и смрадта били непоносими, твърдят потърпевши.

Проститутките нямат никакви условия, за да поддържат хигиената си поне на ниско ниво. „След сеансите в храстите със шишето - и това е“, разказва дългогодишен тираджия. Някои от момичетата били против презерватива, защото намалявал удоволствието. Имало случаи и явно бременни жени да изпълняват трудовите си задължения. Единственото желязно правило е на червено да не се работи“.

На моста се подвизават и двама трима хомосексуалисти. Не са редовни, но един-два пъти в седмицата шофьорите могат да се порадват на „Флашданса“ и „Гундито“. Според проститутките те взимали по две-три марки за услуга. Работели за удоволствие.

В района около митницата са построени около 5 нови паркинга, които са частни или под аренда. Един от тях се държи от турчин. Има сносен хотел с шест стаи и ресторантче. Една нощувка струва 200 лв.

Проститутките, които най-хващат окото, са там. Викат им „манекенките“. Повечето не могат да се похвалят със стройни тела, но „главата е важна“. Деветте масивни златни пръстена на двете ръце също се забелязват.

Близо до пункта на митницата има и друг паркинг. Там босове са трима. „Най-малтретираните и най-некадърните са се събрали на този обект“, твърдят вътрешни в бизнеса.

Единственото занимание на момичетата там е да гледат турски програми по телевизията, задължително заобиколени от собствениците си. 

Разговори между тях не се чуват.

Вътрешният устав на това място гласи, че момичетата трябва да са напуснали топлото помещение още преди ТИР-ът да е влезнал съвсем в паркинга. Излизат всички накуп. Приблизителният щат на корекома е 10 продаващи се. 

Често по ръцете и тялото на момичетата могат да бъдат видени белези от гасени фасове. За тях това  е нещо като порязване или убождане с игла.

{{< figure src="../../images/1994-05-09-gibelta-na-prostitutka/workplace.webp" attr="На работното място. Снимка: Хачик Румян" align=center >}}

В така наречения Руски гараж срещнахме професионалистка, дошла от Панагюрище. сутеньорът ѝ разправяше, че момичето току-що е било откупено от Б., който преди няколко дни я пребил от бой. Девойката седеше тихо и меланхолично си пееше дискотечен хит. Тя се стряскаше от всяко по-рязко движение и повишаване на тон. Освен белезите от фасове, ясно личаха и лилаво-сините кръгове около очите ѝ.

В кръчмата на четвърти паркинг оживлението в малките часове беше най-голямо. Оркестърът дънеше на турски. Момичетата, някои от които преди часове се подвизаваха в съседен гараж, седяха апатично по масите.

Когато изпълняват служебните си задължения, девойките не пият никакъв алкохол. Единственото, което си поръчват, е по чаша кола, която смучат цяла вечер.

Смъртта на непознатата колежка не е притеснила особено професионалистките от Дунав мост. Съчувстват, но фактът, че не я познават помага. Не е от колектива. Всяка от тях може да е следващата, но работата изисква жертви.