---
title: Шведски месии признават, че са тръгнали да завладяват България
description: „Всичко бе обърнато надолу с главата, когато в. „168 часа“ накара министъра на религията Матанов да каже, че „Слово на живот“ са нетолерантни към православната църква“, пише сектантският орган в Швеция „Magazinet“
date: 1994-12-19
author:
  - Миролюба Бенатова
  - 168 часа, бр. 50/1994, стр. 35, 38
tags: ['секта', 'Слово на живот', 'пастор Бакалов', 'Швеция']
cover:
  image: ./images/1994-12-19-shvedski-mesii-priznavat-che-sa-trugnali-da-zavladyavat-bulgariya/cover.webp
  caption: "Пасторът лаборант наставлява стадото. Снимка: Хачик Румян"
  hiddenInSingle: false
---

„Слово на живот“ в София и клоновете му из цялата страна продължават да действат най-нагло, макар и под прикритие. Офисът на „Слово на живот Интернешънъл“, който осъществява връзката с Швеция, също. Неотдавна сектата дори откри собствена печатница. Вследствие на това Георги Бакалов, необезпокояван от никого, издаде втория брой на списанието си „Реформатор“. Там 24-годишният лаборант-пастор обяснява на овцете си, че трябва да гласуват и дори им казва за кого. А „Слово на живот“ претендира, че е религиозна организация и че не се вълнува от „мирските дела на дявола“.

Освен това Бакалов обилно плюе България пред шведския сектантски орган „Magazinet“. „Вечер е, група от църквата се е събрала да гледа по сателита проповеди от лятната европейска конференция в Упсала. Изведнъж нахълтва полиция, обискира всички присъстващи и арестува домакините. Това е само един от случаите на насилие срещу членове на „Слово на живот“ в София“, разказва Георги Бакалов пред списанието. „Поради репресиите от страна на българските власти едно семейство сега търси политическо обежище във Финландия“, продължава „месията“.

Журналистът Томас Арнроть командирован от Упсала, „рапортува“ в шест подобни репортажа за „тормоза над новите църкви“ в България. „Сега положението е по-лошо от когато и да било преди“, казва пред списанието пасторът. Шведът пък коментира „катастрофалното състояние“ на икономиката и политиката ни. Освен това „по улиците има проблеми с проституция, наркотици и гангстерски банди“, пише той. Грозен панелен блок, сниман отблизо, символизира „следите от комунизма, които са трагични и бият на очи“. Обвиненията са, че в България царят абсолютната диктатура и потисничество. В пространно интервю Георги Бакалов представя дори задължението на всеки български гражданин да носи документ за самоличност в себе си като „един от законите, останали от комунизма“.

Павел Игннатов, пастор на Българска Божия църква, която е регистрирана от Дирекцията по вероизповеданията, също твърди пред шведите, че „комунизмът може би е мъртъв, но трупът все още има агонистични конвулсии“. Малко хора в България знаят, че скандалното „Слово на живот“ преди пет години се заражда точно като клон на неговата църква. Тогава 19-годишният Георги Бакалов, както „168 часа“ писа през септември 1993 г., започва сбирки в Княжево. В началото никой не знае за шведските събратя и връзка с Упсала няма. Сдружението на Бакалов се казва „Сион“. През 1990 г. той присъства на конференция в Пловдив, където е и проповедникът Улф Екман. Там е тяхната първа среща, която вдъхновява Георги твърдо да се провъзгласи за водач. Оттогава шведите започват да обработват Бакалов и някои негови млади колеги. Връзва се само Георги и заминава на едногодишен библейски курс в Упсала.

Системата на Бакаловата производна секта повтаря схемата на ошлайфаните американски пророци за доене на пари от стадото. Така са събрани милионите на Муун и мормоните.

От идеите, изложени в шведския орган, личи, че Улф Екман иска да повтори финансовия им успех, събирайки балъци от бившите соцстрани. Зарибяването започва още от 80-те години, когато Микаел Лундин и Бенгт Ведемалм вкарват нелегално пропагандна литература. Грандиозната идея за параван на икономическите интереси е например планът „на Балканите да бъде образуван християнски обръч, който да се противопостави на исляма“.

След обучението на Бакалов в централата отношенията му с Улф Екман вече са толкова близки, че сменя първоначалното име „Сион“ със „Слово на живот“. В България той никога не е признавал зависимостта си, но пред „Magazinet“ споделя: „Това, че имаме близък контакт със „Слово на живот“ в Упсала, е без съмнение от голяма полза. Библейската школа (училището, което българските власти забраниха - б. а.) действа като филиал, дъщерен на школата в Упсала.“ Освен това Бакалов там най-накрая признава и друго - че зад пловдивската секта „Емануил“ също седи Упсала.

След натрупването на парите идва и опитът за политическо влияние за сметка на нароилите се последователи, коитосе превръщат в евтина работна ръка и послушен електорат. Обикновено това са отчаяни хора, без перспектива в живота. Александър Тенчев например е бивш професионален състезател по джудо. В момента е един от най-вътрешните служители. Той, както личи от неговия разказ, е въвлечен, излизайки от казармата, в момент на пълна неориентираност и апатия, без работа и с идеи за емиграция. Самият Бакалов е бил наркоман, а Румяна Константинова (една от многото) обяснява, че се е обърнала към училището в период на тотална депресия, обзета от омраза към комунистите, опропастили живота на семейството ѝ.

Сам Георги Бакалов вече не крие желанието си за власт. Потвърждават го собствените му писания в „Реформатор“. В уводната си статия главният и единствен редактор Георги Бакалов пространно обяснява, че „ние сме заинтересувани от политически партии, които са демократично ориентирани в сферата на религиозните права и свободи“ и че те като „социални същества“ ще искат „управници, които да не ни пречат“. Не е трудно да се припомни, че синьото правителство единствено толерираше дружинката му, а тогавашният министър-председател Филип Димитров дори прие Улф Екман на топъл разговор в премиерския си кабинет. Също така през 1993 година, когато властите не допуснаха самолета с група от Швеция, само в. „Демокрация“ публикува на цяла страница реклама за Южноевропейската конференция на вярата в НДК. Свидетели припомнят, че Георги Бакалов още през 1992 година заявява: „Един ден ние ще имаме свои представители в правителството и парламента, а защо не и президент от нашата църква.“

Но както се казва в септемврийския брой на „Magazinet“: „Всичко беше обърнато надолу с главата, когато в. „168 часа“ накара министъра на религията (за да изглежда всичко по-страшно, така наричат шефа на Дирекцията по вероизповеданията - б. а.) Матанов да се произнесе, че „Слово на живот“ в София са „нетолерантни към православието“.

Шведският сектант Томас Арнрот и интервюираните от него българи обвиняват българската преса в некадърност и манипулация на обществото, но умишлените неточности допуснати в „Magazinet“ повече отговарят на определението. Направен е сериозен опит да се цитират публикации на в. „168 часа“ от октомври 1993 г. и януари 1994. Посочените заглавия или не съществуват, или са силно изопачени в услуга на тезите на Арнрот. Нападките - „журналистите в България си седят за пишещите машини и си съчиняват каквото си искат“ и са „тип професионални манипулатори“, много точно пасват на сектантския маниер. Защото, ако терорът, гоненията и репресиите, описани подробно от Арнрот, бяха истина, сега Георги Бакалов нямаше да нарушава министерското постановление, откривайки печатница, за да си издава агитационната брошурка. Българските власти просто ги забраниха и престанаха да ги забелязват.

Време е грешката да бъде поправена.
