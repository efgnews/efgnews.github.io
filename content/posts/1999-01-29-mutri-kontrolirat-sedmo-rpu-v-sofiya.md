---
title: "Мутри контролират Седмо РПУ в София"
description: Криминално проявени от офис на бившата ЗК СИК в „Младост 3“ се разпореждат на полицаи. Комисия от СДВР покрива престъпление
author: ["Миролюба Бенатова"]
date: 1999-01-29
tags: ["МВР", "Младост 3", "Алексей Кирвиков", "СИК", "VII РПУ", "Богдан Василев", "Константин Киров-Коко"]
---

„Ти на какъв се правиш? Ако не арестуваш Богдан Василев, ще си имаш проблеми с шефовете на VII РПУ, със СДВР и НСБОП. Да знаеш, че аз свалих Аце (Алексей Кирвиков, б. а.) от издирване за 1000 долара. А за мен вече няма нищо в регистрите срещу 2000 марки“, това казва Константин Киров-Коко на ст. лейт. Иво Нецов, оперативен работник в VII РПУ. Сцената се разиграва, докато полицаят провежда разпит в канцеларията си. Датата - 23 юни м. г. Поводът  - Киров е шеф на офиса на СИК в жк „Младост 3“ и заедно с Кирвиков е замесен в случай, който Иво Нецов разследва.

Няколко месеца след това Иво Нецов е уволнен дисциплинарно.

## Случката

На 22 юни м.г. към 17 часа двама младежи, изпратени от Богдан Василев, оставят джип „Ленд Роувър“ за ремонт на алармената система. Гаражът е в бл. 324 на жк „Младост 3“ и там работи Цветан Йорданов. „Отидох да видя какво става с джипа. Тогава Константин Киров-Коко и хората му ми скочиха. Аз бях с БМВ. В колата с мен имаше две момичета. Коко и другите тръгнаха да дърпат едната девойка за косата. Стана напечено и реших да закарам момичетата по-далеч. Оставих ги на „Плиска“ и се върнах. Тогава с Коко се сбихме. Двамата си раздавахме юмруци, неговите хора не се намесиха“, разказва Богдан Василев.

След спречкването Константин Киров си вади медицинско за един счупен зъб. Василев също има документ за отоци по лицето. „За мен случаят приключи. Тръгнах си и заедно с един приятел отидохме в „Дървеното“, кафе в „Младост 3“. Седяхме отвън. Дойде Ацето (Алексей Кирвиков, б.а.) с един униформен полицай. Слязоха от бял „Фолксваген Голф“. Ацето се чувстваше задължен на Коко и по това време работеше за него. Приближи се до мен и каза: „Дай си ключовете от колата като си такъв газар!“ Аз се разсмях, естествено не му дадох нищо, а той ме удари през лицето. Полицаят ме държеше, а Аце продължи с ритници. Стана напечено и двамата се качиха на колата си и отпрашиха - разказва Василев и продължава: Тръгнах след тях. За мен беше въпрос на чест да не оставя нещата така. Те стигнаха до офиса на СИК в бл. 324. Аз бях бесен и „спрях“ в техния „Голф“. В този момент полицаят тръгна към колата и започна да стреля направо по моята кола. Аз се наведох под волана и дадох газ. Изнасяйки се от площадката, ударих още няколко коли.“ След екшъна по БМВ-то на Богданов има три следи от куршуми - два по калника и една дупка на предното стъкло, пред шофьорското място. Само това, че автомобилът е подсилен, спасява Богдан Василев от нараняване или смърт. НА място идват полицаи от КАТ и от VII РУП. Същата вечер никой не е задържан. На следващия ден началникът на управлението Йордан Вучков разпорежда срещу Василев да бъде образувано бързо производство по чл. 409. Районна прокуратура отказва бързо производство и разпорежда Кирвиков да бъде задържан за опит за грабеж. Аце е арестуван, но по пътя за VII РСС неясно защо е освободен. Константин Киров-Коко не е задържан. Образувана е преписка № 1351/1998 г.

## Обръщането

Полицаят, стрелял пред бл. 324 и наблюдавал побоя в „Дървеното“ кафе, е серж. Васил Къртев от V РПУ в София.

Серж. Къртев, Алекссей Кирвиков и Константин Киров подават жалба срещу оперативния работник Иво Нецов. Оплакват се, че е проявил бездействие и необективност при проверяването на случая пред бл. 324. Със заповед  № 3163/26.VI.1998 г. шефът на СДВР ген. Емил Танев назначава комисия, която да провери сигнала. Председател на комисията е бившият началник на VII РПУ полк. Божидар Алексиев. В заключението си комисията почти изцяло се базира на показанията на тъжителите. Според проверката Васил Къртев и Алексей Кирвиков изобщо не са били в „Дървеното“, не са нанесли побой на Богдан Василев, не са искали колата му и ситуацията е измислена. Комисията твърди, че полицаят си тръгва от работа чак към 22.00 часа и не е възможно да участва. Тъй като Кирвиков го взима от работа, това премахва възможността и той да е ходил в „Дървеното“. В преписката на уволнения Нецов фигурират над пет случайни свидетели, които разказват какво и кого са видели, но това не е взето под внимание. КОмисията е разпитала само трима служители на кафето, които са седели вътре, а не отвън, където се разиграва екшънът.

Пак според комисията серж. Васил Къртев използва оръжието си пред бл. 324, след като първо вика: „Полиция“, след това гърми във въздуха и чак накрая стреля по колата на Богдан Василев. Въпреки следата от куршум по предното стъкло срещу серж. Къртев не е образувана преписка за опит за убийство.

Комисията не взима под внимание и факта, че Алексей Кирвиков има висящи дела и въпреки това не остава в ареста след този инцидент. Константин Киров също е криминално проявен.

Иво Нецов е уволнен дисциплинарно за „поведение, несъвместимо с морала, и действия, уронващи престижа на службата“. Сержант Васил Къртев от V РПУ е наказан с „порицание“ за неправомерна употреба на оръжие.

## Жалбоподателят Аце

На 1 септември 1997 г. Емил Тодоров, полицай от сектор „Издирване“ към VII РПУ, влиза в дискотека „Нептун“. Заведението се намира в жк „Младост 3“. По това време го държат хора на Иво Карамански. „Беше през нощта. Седях на бара. По едно време влезе Аце (Алексей Кирвиков, б.а.). Започна да вика: „Гадно ченге! Тази вечер си мъртъв“ - разказва пред „168 часа“ Емил Тодоров и продължи: Дойде при мен и започна да ме дърпа. Усети, че нямам оръжие. Бутна ме, някой ме удари в гръб, а той продължи да ме млати. Вече бях в безпомощно състояние. Изпаднах в безсъзнание. Свестих се, когато дисководещият ме заля с кана вода. Никога не съм имал взимане-даване с него.“

Емил Тодоров има медицинско свидетелство за комоциум и множество натъртвания вследствие побоя. Веднага след инцидента Алексей Кирвиков-Акце е обявен за 24-часово издирване. „Той имаше и постоянна мярка „Издирване“, свързана с кражби“, спомня си Тодоров. По случая с побоя е образувана преписка № 2727/1997 г. срещу Алексей Кирвиков. „Година по-късно разбрах, че е прекратена срещу него и е срещу неизвестен извършител. Неясно защо“, твърди Емил Тодоров.

„Йордан Вучков, който тогава беше началник на криминалния отдел, се правеше, че действа. Но малко след случая ме пратиха като помощник оперативен работник на „Студентски град“. Уж заради здравето ми, а то си беше, за да не търся Аце. Вече като зам.-началник на VII Вучков ми развиваше теории, че оперативната обстановка е сложна и за здравето ми ще е по-добре, ако стана квартален или се пенсионирам. Подигравка. Не можах да го понеса и се пенсионирах“, разказва бившият полицай от сектор „Издирване“.

Алексей Кирвиков е уволнен дисциплинарно от вече несъществуващо звено за борба с масовите безредици (БМБ). След това работи за почти всички групировки. През 1994 г. срещу него има преписка за рекет. Един от потърпевшите е с разрязана уста. Година по-късно през лятото Юри Йосифов е отвлечен. Групата, която го качва в багажник, е на т. на. РУмен-Пъпката. Алексей Кирвиков и още трима мъже закарват Йосифов в хижа „Здравец“ на Витоша. Там го пребиват, счупват му едната ръка и искат 50 000 малки.

Освен валутата от автокъщата на Йосифов са взети четири автомобила. По тази преписка от столичното V РПУ има дело. Алексей Кирвиков е обвиняем.

В началото на 1997 г. 

## Константин Киров-Коко

участва в наказателна акция срещу Мохамед Хирш, собственик на кафе „Алиби“ и бившата дискотека „Алкатрас“ в Студентски град. Той е изпратен да вземе голямо количество алкохол от Мохамед Хирш. Преди това подчинени на Поли Пантев от СИК отвличат собственика на „Алиби“, режат му ухото и го изнудват. Хирш отказва да даде сумата и пристига бригадата на Коко. Групата е задържана докато товари алкохола. Всички са закарани в VI РПУ, а бутилките са конфискувани. „Тогава началникът на управлението Йордан Вукчокв нареди да бъдат освободени. Освен това разпредели преписката на Димитър Черкелов, въпреки, че друга група трябваше да се занимава със случая“, разказва лично информиран източник, пожелал анонимност. Въпреки че Коко и съратниците му са задържани в момента на престъплението, се образува преписка срещу Мохамед Хирш за търговия с алкохол без бандерол. Според запознати със случая Константин Киров и останалите участници в изнудването и грабежа са изтрити от полицейския компютър.

Срещу Киров има преписка за още едно престъпление - арестуван е в VI РПУ за грабеж на пари, злато и документи (№ 347/1997 г.). Към момента на инцидента в „Младост 3“ и то е заличено.

## Същността

Още през 1993-1994 г. фирми, свързани с по-късно създадената застрахователна компания СИК, започват да контролират Студентски град и „Младост“. „По това време представители на групировките правят опит да се разберат с началник-сектор „Криминален“ в VII РПУ. Искат да делят парите от крадените коли, но не постигат резултат“, разказва отлично информиран източник. По-късно обаче мутрите успяват да „пробият“ в к. „Мусагеница“, където оперативен работник е Димитър Черкелов. „По негово време там имаше нулева разкриваемост на кражби на коли“, спомнят си вътрешни.

След 1995 г. охранителна фирма „VTA“, за която се знае, че е свързана със СИК, започва да спонсорира VII РПУ с бензин, правят се дори футболни турнири между полицаите и служителите на фирмата. А Димитър Черкелов вече е началник на 4-та група в управлението. „Непрекъснато пируваха заедно в дискотека „Цветан Спасов“ и „33“. Черкелов и Димитър Климентинов (от същата група, б.а.) доста често се срещаха със сводници на СИК в Студентски град. Те идваха дори в кабинетите им“, разказват свидетели. Шефът на „VTA“ Антон Агонцев подарява на Димитър Черкелов и Димитър Климентинов две радиостанции „Алинко“. В VII РПУ за това липсва дори документ за дарение.

През юни 1996 го. „БМВ 520“, собственост на Роберт Чилов, е откраднато от автокъща „Софавто“. Открито е на територията на V РПУ. „Когато докараха колата в VII РПУ, Черкелов нареди на Климентинов да укрие преписката. Собственикът две седмици висеше пред районното и чакаше да му върнат БМВ-то. Накрая колата изчезна, а на него му казаха, че се е объркал и че тази кола не е негова“, разказват свидетели.

След побой в дискотека „Цветан Спасов“ в края на 1998 г., в който участват полицаи от 4-а криминална група и Димитър Черкелов, Черкелов е пренасочен на работа в IX РПУ в Банкя. Преди този случай Димитър Черкелов, Димитър Климентинов и Тодор Маринов участват в друг побой. Потърпевшият Г. е собственик на сергия за козметика в „Студентски град“. Г. е с шити устни, счупени ребра и изменени функции на бъбреците и далака. Свидетели твърдят, че побоят е „охраняван“ от служители на „VTA“.

Досега Димитър Черкелов и Димитър Климентинов нямат нито едно наказание. СИК вече не съществува. Според МВР и организираната престъпност е минало. Остават т.нар. мафиотски сдружения. В тях участва държавата.

