---
title: "Италианските служби са направили поне 9 неуспешни опита да дискредитират българското разузнаване преди атентата срещу Йоан Павел II"
description: Това потвърди за Би Ти Ви бившият разузнавач и бивш заместник на външните работи през 80-те години генерал Любен Гоцев.
author: ["Миролюба Бенатова"]
date: 2005-04-08
tags: ["Любен Гоцев", "папа Йоан Павел Втори"]
---

Имало е поне 9 неуспешни опита на италианските служби за дискредитиране на българското разузнаване преди атентата срещу папа Йоан Павел Втори. Това потвърди за Би Ти Ви бившият разузнавач и бивш заместник на външните работи през 80-те години генерал Любен Гоцев.

В разговор с Миролюба Бенатова той си спомня трите си аудиенции при Светия отец.

Генерал Любен Гоцев влиза за първи път при папа Йоан Павел Втори на 26 май 1983 година. Две години след атентата и една след ареста на Сергей Антонов и разгръщането на така наречената българска следа. Любен Гоцев има срещи на четири очи с папата. Предава българското послание и чува отговора. Три пъти Светият отец казва едно и също.

"Убеден съм, че няма българска връзка, но той нито веднъж не пожела да излезе с документ или по телевизията", посочи ген. Любен Гоцев.

- Сергей Антонов е арестуван една година след атентата.
- Да, абсолютно вярно.
- Имало ли е пропуск от страна на българските служби, недобър анализ, липса на информация, защо бе допуснат този арест?
- Първото и най-важното е, че България никога не е вярвала, че ще бъде замесена. Ако действително сме участвали, то той щеше да бъде изтеглен, а не да има такива главоболия цялата държава после. Защото наистина това бяха големи главоболия. Бяха създадени две групи да противодействат. Цялото НАТО се беше опълчило и ни сочеше с думите - "Ето ги убийците". Грешки - имало е грешки. Все си мислехме, че няма да се стигне до такова нахалство да ни съдят. Събраха се юристи, изучаваше се италианското законодателство, няколко души отидоха там, на място, не ги допускаха. Беше тежък процес.
- Идентично е със СПИН процеса сега...
- Да и аз намерих прилики, но по друг повод. Сега се чудят защо от българските служби сме искали помощ от братските. А сега е естествено. Както сега се поставя навсякъде СПИН процесът, така тогава навсякъде поставяхме ареста в Рим.

Разширено интервю с Любен Гоцев гледайте тази неделя в предаването на Би Ти Ви "В десетката".

*Изотчник: [bTV](https://btvnovinite.bg/40886-Italianskite_slujbi_sa_napravili_pone_9_neuspeshni_opita_da_diskreditirat_balgarskoto_razuznavane_predi_atentata_sreshtu_Yoan_Pavel_II.html)*
