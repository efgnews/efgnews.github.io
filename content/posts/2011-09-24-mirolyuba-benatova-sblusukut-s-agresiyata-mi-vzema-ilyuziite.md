---
title: "Миролюба Бенатова: Сблъсъкът с агресията ми взема илюзиите"
description: Журналистът обаче признава, че не е загубила вярата си в хубавото
author: ["Миролюба Бенатова"]
date: 2011-09-24
tags: ["журналистика"]
cover:
  image: ./images/2011-09-24-mirolyuba-benatova-sblusukut-s-agresiyata-mi-vzema-ilyuziite/cover.webp
  hiddenInSingle: false
---

„Сблъсъкът с агресия, корупцията, престъпността ми взема илюзиите. Всеки път искам една история да е преувеличена, а винаги се оказва, че е много по-дълбока, отколкото искаме да видим”. Това сподели за работата си като криминален журналист в „Тази събота” Миролюба Бенатова.  

Тя сподели, че не си позволява нуждата един случай да бъде по-лек да я спира в разрешаването му. „Не си връщам илюзиите, но не съм си загубила вярата в хубавото и сетивата да го усещам”, казва още тя. И допълва, че в много от тъжните истории, с които се е сблъскала, е намирала доброто.

„Преди години имаше наводнение в Златоград, което отнесе половината регион. Отидох да видя как хората се справят сами. Имаше възрастен човек, чието стадо кози беше затиснато от свлачище. Очаквах да не му се занимава с нас, но той ни подслони в дома си. По-нормално отношение не съм срещала. Този човек беше загубил всичко”, разказва журналистът.

Споделя още, че не дели хората на престъпници и непрестъпници, а доста от героите на разследванията й са й ставали симпатични като личности. Един от тях е покойният вече Поли Пантев.

Според нея има разлика в поколенията на силовите личности. „Повечето от предишното поколение са имали своите лични победи, характер и дисциплина, техните наследници са известни с други неща. Много доносници има в момента, не мисля, че това е проява на мъжество”.

Екстремна ли е и в личния си живот Миролюба Бенатова – вижте във видеото.

*Източник: [bTV](https://www.btv.bg/shows/tazi-nedelia/news/mirolyuba-benatova-sblasakat-s-agresiyata-mi-vzema-ilyuziite.html)*
