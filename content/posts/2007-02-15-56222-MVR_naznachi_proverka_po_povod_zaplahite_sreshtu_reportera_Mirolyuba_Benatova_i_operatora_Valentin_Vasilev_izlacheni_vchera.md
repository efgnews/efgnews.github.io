---
title: "МВР назначи проверка по повод заплахите срещу репортера Миролюба Бенатова и оператора Валентин Василев, излъчени вчера"
description: Синът на простреляния преди два дни Христо Върбанов, отправи брутални закани за саморазправа срещу екипа на bTV.
author: ["Миролюба Бенатова"]
date: 2007-02-15
tags: ["МВР", "Любомир Първанов", "заплахи", "Пирогов", "убийство"]
---

Инцидентът се случи в малките часове на 14 февруари, във фоайето на "Пирогов".
Районна прокуратура не се самосезира след излъчването на материала, въпреки законовата възможност за това. Но от полицията реагираха и по информация на bTV Шесто районно проверява случая.

Изяснява се кои униформени полицаи са били на смяна и са се намирали на метри от екипа, когато Любомир Върбанов е отправил заплахите. Синът на простреляния ром е криминално проявен. Регистриран е за хулиганство, средна телесна повреда и блудство. Не е осъждан.

Бащата Христо Варбанов, който оцеля прострелян с 3 куршума, също не е осъждан, но според публикация в “Стандарт” е свързан с две дела обвити в мистерия. Едното е за смъртта на 14-те войници на Околовръстното, а другото е за смъртта на ямболкската адвокатка.

Самият Върбанов казал в свои показания, че вече покойният Николай Колев се опитал да му поръча убийството на една жена. Срещу това Колев му обещал да извади името му от делото за войниците, плюс заплащане от $20 000. Христо Върбанов не е потвърдил тези показания пред съда, защото получава призовки на стария си адрес.
Върбанов старши е свързан и с отвличане на семейство от Костинброд, но съпричастността му остава недоказана.

Според информация на bTV, в момента на покушението до Христо Върбанов пътува председателя на Мешерето, но разследващите смятат, че не той е бил мишената.

*Източник: [bTV](https://btvnovinite.bg/56222-MVR_naznachi_proverka_po_povod_zaplahite_sreshtu_reportera_Mirolyuba_Benatova_i_operatora_Valentin_Vasilev_izlacheni_vchera.html)*
