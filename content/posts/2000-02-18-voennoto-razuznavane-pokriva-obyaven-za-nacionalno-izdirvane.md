---
title: Военното разузнаване покрива обявен за национално издирване
description: Пласьорът на полицейски карти-менте Ивелин Христов е заловен с фалшив гръцки паспорт на Калотина и пуснат по „оперативни съображения“ 
date: 2000-02-18
author:
  - Миролюба Бенатова
  - Николай Грудев
  - 168 часа, бр. 7/2000, стр. 19, 22
tags: ["Ивелин Христов", "секретен сътрудник", "МВР", "Военно разузнаване"]
cover:
  image: ./images/2000-02-18-voennoto-razuznavane-pokriva-obyaven-za-nacionalno-izdirvane/cover.webp
  caption: "Ивелин Христов пробва да влезе в страната с този гръцки паспорт-менте."
  hiddenInSingle: false
---

На 18 януари тази година, на ГКПП Калотина, с видимо фалшиви гръцки документи за самоличност, се опитва да влезе в България 33-годишният бивш офицер о.з. старши лейтенант Ивелин Христов. Той управлява автомобил „Форд“ с транзитни немски номера. Легитимира се като Георгис Константинос, показва гръцки паспорт и говори на гръцки. Служителите на „Гранична полиция“ установяват, че документите са фалшиви. Тогава Ивелин Христов признава, че не е гражданин на южната ни съседка и изненадващо вади диплома за завършено висше образование във ВНВУ „Васил Левски“, специалност „Войсково разузнаване“.

Христов не показва български паспорт. Вместо това дава на граничните полицаи два телефонни номера - едно по МВР (такива ползват служителите на всички служби в системата на вътрешното министерство и извън нея - б. а.) и мобилен. Казва, че високопоставена личност ще обясни колкото е важно той да бъде пуснат. Не съобщаваме името на служителя от Военното разузнаване, за да не бъдем обвинени в издаване на служебна тайна.

Служителите на „Гранична полиция“ се обаждат на човека. Той ги моли да не предприемат никакви мерки срещу нарушителя, защото шефовете му ще разпоредят Ивелин Христов да влезе в България по „оперативни съображения“, твърдят служители от ГКПП Калотина, пожелали анонимност.

В късния следобед на същия ден на Калотина е получена светкавична телеграма от Дирекция Национална служба „Гранична полиция“, в която пише, че Ивелин Христов трябва „да бъде пропуснат без документи за самоличност по оперативни съображения“. Телеграмата е подписана от заместник-началника по ГКПП в „Гранична полиция“ Б. Стратиев.

На ГКПП Калотина остава само „Форд“-ът, тъй като е регистриран на името на несъществуващия грък. Преписка не е заведена.

**Малко детайли**

Според осведомени, човекът от телефона, е служите на един от оперативните отдели на Военното разузнаване. Какви са отношенията му с Ивелин Христов не е ясно. Факт е, че се застъпва за него в качеството си на служител, а не на приятел. В Дирекция на „Гранична полиция“ е постъпило писмено искане от въпросния военен разузнавач, на базата на което е съставена телеграмата с „оперативните съображения“.

Репортер на „168 часа“ издири покровителя на мобилния му телефон. Той първоначално при да отговори на въпросите по случая, след това отказа. 

Според заместник шефа на „Гранична полиция“ Кирил Кирилов „в цялата история няма нищо незаконно“. „Човекът е пропуснат в качеството си на български гражданин. Проверките още са на ход. Изясняват се факти около лицето и произхода на документите“, каза още Кирилов. Според него Ивелин Христов е давал обяснения два пъти - веднъж на Калотина, и веднъж неясно къде. Какъв е смисълът от тях, Кирил Кирилов не можа да обясни. Няма отговор и на въпроса защо на място не е образувана преписка за фалшивите документи.

Още по-малко става ясно защо Ивелин Христов не е арестуван на границата, тъй като той е

**обявен за общонационално издирване**

през юли 1999г. На 18 май 1999г. Районна прокуратура в Хасково образува дело срещу 33-годишния Ивелин Христов за изготвянето и пласмента на една фалшива полицейска карта по чл. 307 от НК. Документът е издаден на името на Ели Петрова от Сливен съобщи през „168 часа“ районният прокурор на Хасково Иван Ванчев. През юли Христов не е открит, за да му бъде предявено обвинението. Според справка на сектор „Координация, информация и аналитична дейност“ на РДВР-Хасково се оказва, че следственият е напуснал страната на 14 юли 1999 г., тъй като обвиняемият липсва. Христов е обявен за издирване, категорични са от следствието и прокуратурата в Хасково.

Най-вероятно заради делото Ивелин опитва да се завърне в страната с фалшиви документи. Ако той пресече браздата с истинската си самоличност, компютрите на „Гранична полиция“ би трябвало на място да покажат, че той е издирван. И да го задържат. Защо това не се е случило след като самоличността му е установена на ГКПП Калотина, вече е ясно. 

**Разработката**

В началото на миналата година РДВР Хасково се получава оперативна информация ,че Ивелин Христов урежда визи в гръцкото генерално консулство в Пловдив, като пласира фалшиви полицейски карти на кандидатите. Няколко месеца той е под наблюдение. По това време чуждата комисия дава много по-лесно визи на наши полицейски служители. Смята се, че те са проверени и няма да останат на гурбет в маслиновите и портокаловите плантации. Ивелин и негова позната събират клиенти от Хасково и им осигуряват фалшиви карти на МВР срещу 400-500 долара за услугата. След като в паспортите вече има визи, Ивелин Христов си прибира картите-менте обратно.

Разработката на помощник оперативния работник в РПУ - Хасково Лозко Иванов, съвместно с Второ РПУ - Пловдив, завършва с арест. Бившият офицер от МО о.з. старши лейтенант Ивелин Христов е задържан във визовия салон на гръцката мисия. Основен свидетел по делото е клиентка на Христов, която по време на акцията взима виза с „негова“ карта.

Срещу свързани с този случай има две дела в Ямбол. „Преди седмица от Ямбол ми искаха справка по случая с Христов“, каза Делчо Илиев, шеф на следствието в Хасково.

**Кой е пуснатият по „оперативни съображения“?**

Ивелин Христов е известен в Хасково с това, че е бивш военен. Според осведомени, не е бил на секретна служба към управленията на министерство на отбраната. Завършва висшето военно училище през 1990 г. Има квалификация за преводач във военното разузнаване и гражданска специалност гръцка филология. Според служители от ГКПП Калотина гръцкият му е доста слаб. Там освен по лоши скалъпените фалшиви документи, той е разобличен и по семплия говор на езика. Иначе Христов е завършил с отличен успех. Сестра му живее в Гърция от години. За баща му се знае, че е офицер от армията. Самият Ивелин „излиза“ от пагоните през 1992 г. - две години след дипломирането си.

В Хасково бившият офицер от МО държи клуб за детски телевизионни игри до бар „Кристал“. Освен с детски забавления, Христов се занимава и с кръчмарство. Известно време е управител на ресторанта на фирма „Каспи“. Женен е за медицинска сестра. Има дете. По време на разработката за фалшивите карти, официално Ивелин работи като преводач в турската фирма „Евак“.

## Щрихи

„Ако имате някакви въпроси, те са си ваш проблем“. Това бе единственият отговор на Ивелин Христов на неколкократните запитвания от репортерите на „168 часа“.

От 15.02.1990 г. до 22.03.1999 г. на негово име са издадени общо 6 задгранични паспорта. Последният със серия К номер 5896791 е валиден до 2004 г.

## 20 престъпници с права на служители в МВР?

Около 20 криминално проявени лица са получили карти на служители на МВР и ползват привилегията на полицейската карта като нещатни сътрудници, твърдят източници на „168 часа“.

Притежателите на този документ могат да преминават безпрепятствено през полицейските пунктове в страната, както и да избягват всякакъв вид проверки. Картата им позволява да носят оръжие и да получават светкавично съдействие от органите на реда.

Проверка по сигнали за притежаване на карти от криминално проявени лица е разпоредил преди седмица министърът на вътрешните работи Емануил Йорданов, съобщиха от Пресцентъра на МВР. Тя е възложена на главния секретар ген. Божидар Попев. При него трябва да бъдат предадени подробни справки от отделите „Личен състав“ на всички служби. Информацията за нещатните сътрудници и останалите притежатели на полицейски карти се води там. 

Служебните карти на служителите от МВР са с три цвята. Със синьо са обозначени служителите на НСБОП и СДВР, с червено - СОТИ, БОИ и общата администрация, а със зелена лента са документите на НСС.

Проверката все още не е приключила. Информацията ще бъде оповестена, обещаха от Пресцентъра на МВР.
