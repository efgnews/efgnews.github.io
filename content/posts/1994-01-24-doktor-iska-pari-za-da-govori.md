---
title: Доктор иска пари, за да говори
author: 
  - Миролюба Бенатова
  - 168 часа, бр. 4/1994, стр. 7
date: 1994-01-24
tags: ['доктор', 'Д-р Младенчев', 'Юлиян Генов', 'Про Софт']
---

Бременната Минка Георгиева блъснала леко кола, собственост на ПроСофт.
Шефът на Фирмата Юлиян Генов хванал бухалката и строшил стъклото на
автомобила на Георгиева. След шока бременната постъпила в болница.
Когато репортер на „168 часа“ отиде на „Шейново“ да се поинтересува
от състоянието на пострадалата, попадна на сприхавия дежурен д-р
Младенчев. „Няма да дам информация, защото работите за Петьо Блъсков.
Той се вози в „Мерцедес“ и не дава пари за здравеопазването. Докато
не даде от милионите си за болницата, не очаквайте нищо от мен“ -
каза представителят на хуманната професия и затръшна демонстративно
вратата.

Секретарката на Юлиян Генов пък обясни хулиганството му с това, че
бил „крайно афектиран“. На няколко пъти в последно време страдали
скъпите коли на ПроСофт. Шефът накрая си го изкарал на г-жа Георгиева.
Според секретарката случаят бил раздухан и важното било, че за
отмъщение не са посегнали на жената, а на колата.

**Б.Р.** На любезния доктор ще съобщим, че Пресгрупа „168 часа“ е
купила уникална медицинска техника за около 15 000 швейцарски франка,
дар за детския кардиологичен център в Банкя. И ще купува и дарява по
своя воля, а не по фелдфебелски крясаци. За това, докторе, не клевети
и ругай, а се смири и лекувай хората.
