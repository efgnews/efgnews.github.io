---
title: "Кабинетът дава по 10 хил. лв. на завърналите се медици"
description: Правителството отпусна по 10 хил. лв. на завърналите се от Либия медици. Обмислят да им бъде дадена пожизнена пенсия от 490 лв., тъй като психологическото им състояние не позволява да работят - те са в шок, трудно се концентрират и са изключително несигурни.
author: ["Миролюба Бенатова"]
date: 2007-07-26
tags: ['българските медици в Либия', 'Либия', 'Сергей Станишев', 'Здравко Георгиев']
---

Държавата ще покрие и разходите по медицинските изследвания и лечението на българите, както и престоя им в резиденция Бояна.

От правителството обявиха, че отпуснатите пари са за първоначалната адаптация на медиците към нормалния живот. При определянето на сумата, която да бъде отпусната, министрите се ръководили от досегашната практика.

"Това е съизмеримо с други подобни случаи. Това са наши сънародници, български граждани като всички български граждани. Така, че решението не е необичайно и не е несъизмеримо", обясни външният министър Ивайло Калфин.

Като прецедент бе посочена катастрофата край Бяла, при която загинаха 18 души и правителството отпусна по 10 хиляди лева на семействата им.

В коментара си за размера на помощта премиерът Сергей Станишев напомни, че у нас има много хора в тежко положение, но подчерта, че случаят с медиците, които прекараха над осем години в либийски затвор по несправедливи обвинения, е изключителен.

"Важното беше да се окаже спешна подкрепа, но искам да подчертая, че въпросът за подкрепата на българските медици след изпитанията, през които те минаха, не може да бъде само ангажимент на правителството", отбеляз министър-председателят.

Вчера частна компания се ангажира да осигури жилища на медиците. Очакват се и други подобни инициативи. Засега намерението на правителството да им опрости здравните и социалните осигуровки за последните осем години и половина не може да се реализира, тъй като е необходима промяна в няколко закона.

**Изследванията на сестрите и двамата доктори**

са показали, че те са в добро общо състояние, но дългият престой зад решетките е обострил хроничните им заболявания.

След изкараната хипертонична криза д-р Здравко Георгиев ще остане поне още два дни в интензивното отделение на болницата.

От ВМА вече са назначили нужното лечение на всяка една от сестрите и двамата лекари. Зам.-директорът на болницата доц. Белоконски каза, че най-трудно и дълго ще бъде лекуването на психиката им.

Трудно им е да осъзнаят къде са, да свикнат с новата обстановка, трудно им е бъдещето - не знаят накъде, отбеляза доцентът.

**Психологическото състояние**

на сестрите не предполага да работят, особено тежка и отговорна работа. Те са в шок, трудно се концентрират, чувстват се изключително несигурни, отбелязва репортерът на bTV Миролюба Бенатова.

От екипа на социалната министърка Емилия Масларова, която се срещна с медиците в първия ден, има идея да им бъде гласувана пожизнена пенсия, която да им осигури сигурен, макар и минимален месечен доход.

Масларова е поела ангажимент да внесе предложение за гласуване. Сумата, която могат да получат, ако идеята бъде приета, е 490 лева.

*Източник: [bTV](https://btvnovinite.bg/59285-Kabinetat_dava_po_10_hil_lv_na_zavarnalite_se_meditsi.html)*
