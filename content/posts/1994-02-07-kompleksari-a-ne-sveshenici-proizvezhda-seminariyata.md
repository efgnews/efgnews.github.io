---
title: Комплексари, а не свещеници произвежда семинарията
description: Разколници причинили пожарите в заведението, за ремонт няма пари, казва ректорът
author: 
  - Миролюба Бенатова
  - 168 часа, бр. 6/1994, стр. 36
date: 1994-02-07
tags: ['Епископ Григорий', 'семинария']
cover:
  image: ./images/1994-02-07-kompleksari-a-ne-sveshenici-proizvezhda-seminariyata/cover.webp
  caption: "Ректорът и волвото, което той не можел да си позволи. Снимки: Владо Стоянов"
  hiddenInSingle: false
---

Епископ Григорий, ректорът на Софийската духовна семинария „Св. Иван Рилски“, признава, че държи изкъсо питомците си. „В пубертета са - казва той. - Като им намеря цигари, не само че им ги взимам, но и бой ядат. Проверявам и ръцете им, за да разбера дали са наркомани. Те знаят, че ако ги спипам с дрога или усетя, че са хомосексуалисти, лошо им се пише. Баща, който щади сина си от пръчката, не е добър родител, пише в Библията.“

Трябва да се влезе навътре в парка на семинарията, да се преминат занемарените баскетболни игрища и изоставеният летен театър, за да се стигне до двукатна постройка с решетки на първия етаж. Това е пансионът, в който живее бъдещото поколение носители на православната вяра. Стаите на учениците, събрани от цяла България, са най-често с по 5-6 легла. В централната сграда има спални и за по 15 момчета.

Ремонтът на помещенията, започнал от началото на учебната година, още не е завършил. Няма пари, казва ректорът. Тръбите за парното на няколко пъти се пукат и единствено леката зима спасява  семинаристите от студа. Само в едната сграда банята работи, инсталацията в другата още не е готова.

Обзавеждането на стаите напомня на някогашните пионерски лагери. Стари, тънки и мръсни одеяла върху пружинените легла, издраскани малки шкафчета, простори, опънати по диагонал, и маса са най-често срещаната мебелировка. По някои от таваните има дупки от изкъртена мазилка, която продължава да пада върху главите на спящите. В период на оправяне са и чешмите в стаите.

{{< figure src="../../images/1994-02-07-kompleksari-a-ne-sveshenici-proizvezhda-seminariyata/cealing.webp" attr="Камъните падат не от небето, а от тавана." align=center >}}

Около 300 са приетите ученици от 1990 г. насам. Шестима от тях напуснали по причини, който епископът не уточни, другите той изключил заради отсъствия или намалено поведение. Сега са не повече от 250, заключава ректорът.

Денят за семинаристите започва със служба, после са занятията. Свободното им времее между 13,00 и 15,00 часа и то е за подготовка, защото от 15,30 отново има занимания. Екипът на „168 часа“ видя момчета да учат по пейките или в движение из парка. Вечер имат време да гледат новините по телевизията, в 22,00 ч е проверката.

{{< figure src="../../images/1994-02-07-kompleksari-a-ne-sveshenici-proizvezhda-seminariyata/studying-outside.webp" attr="Навън се учи по-добре, отколкото в стая с още петима." align=center >}}

Притесненията на ректора обаче са свързани със слуховете за него и това, което се случва в семинарията. Въпреки лошите условия за пет години били регистрирани само два случая на краста. Според епископ Григорий човек от семинарията насъсквал децата и разпространявал необоснованите слухове. Ректорът опроверга мълвата, че има три коли. Ползвал едно „Волво“ на 12 години, но уточни, че не го е купил, защото месечната му заплата от 3000 лв. не му позволявала това.

Григорий отрича версията вътрешни хора да са причинили трите пожара в семинарията. „Разколниците са, не може да бъдат моите деца или някой от персонала. Анонимен глас ни заплашваше по телефона и с бомба. Ако знам кой ми е подпалил училището, расото ще сваля, ако трябва, но ще го опявам безплатно“ - заплаши епископът.

Момчетата са потърпевшите от всички неуредици в семинарията. Пет години те живеят в казармени условия с мисълта да станат един ден добри свещеници. Всички са отишли там, за да научат нещо за вярата си, за да я разберат и да я прилагат. Но за да се развиват духовно, необходими са не само книги. Семинаристите не разполагат със себе си, с уют и лично време. Не инкубаторът, а свободата - духовна и материална, може да направи от тях добри вестители на вярата. Засега оттук могат да излязат само комплексари и аутсайдери.