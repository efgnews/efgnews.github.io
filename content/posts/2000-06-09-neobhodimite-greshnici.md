---
title: Необходимите грешници
description: Източниците на заразяване са повече от един. Малка част от бащите на децата със СПИН са изследвани
date: 2000-06-09
author:
  - Миролюба Бенатова
  - Даниела Теофанова
  - 168 часа, бр. 23/2000, стр. 3, 4
tags: ['българските медици в Либия', 'Либия']
cover:
  image: ./images/2000-06-09-neobhodimite-greshnici/cover.webp
  caption: "България вярва, че процесът ще бъде справедлив. Снимка: Румяна Тонева"
  hiddenInSingle: false
---

В първите дни на юни в София пристигат няколко високопоставени либийски представители. Те идват, за да проведат поредното интервю за подбор на медицински кадри. Представителят на либийското общество на Червения полумесец за областта Мисурата - Мохамед Мабрук, д-р Омар Бихлю - шеф на болница, и представителят на регионалното Министерство на труда Али Муса очакват наплив от желаещи да изкарват пари в джамахирията. От 400 лекари и медицински сестри на интервюто се явяват 80. През септември едва 27 от тях ще поемат пътя към пустинята. Докато са в България, либийските представители твърдят, че не знаят подробности около СПИН-скандала. Нещо повече. Непрекъснато хвалят нашите кадри. Казват: „Опитвали сме с всички - като вашите няма други, най-добри са.“

{{< figure src="../../images/2000-06-09-neobhodimite-greshnici/medici-v-libiya.webp" attr="6 април 2000 г. От ляво на дясно: Валентина Сирополу, Здравко Геогриев, Кристиана вълчева, адвокат Христо Данов, Валя Червеняшка, Снежана Димитрова и Нася Стойчева" align=center >}}

Групи с български медици, заминали през октомври и ноември миналата година за гр. Хомс, област Мисурата, казват, че нямат никакъв проблем с либийците. Нещо повече - от април до сега дори се радват на по-голямо внимание - някои сестри и лекари са с увеличени заплати. „Либийската страна иска да демонстрира подчертано добро отношение. Това е част от тяхната игра“, казват запознати с хода на делото.

В джамахирията има пълно информационно затъмнение по случая със заразените 393 деца. За делото се знае само в Бенгази. Българите, които работят там, научават новини от телефонните си разговори с близки от България. Останалото са слухове. Лекарите от други области на арабската страна казват, че не знаят дори къде се гледа делото за „умишлено заразяване на 393 деца със СПИН“.

На 5 юни в Триполи адвокат Владимир Шейтанов поиска да бъде допусната медицинска експертиза от специалисти от СЗО, както и да се призоват свидетели от България, Унгария, Полша, Филипините и Великобритания, посочени от защитата. Нито едно от исканията на защитата все още не е обсъждано. Кога ще стане това , не е известно, тъй като съдът излиза в летен отпуск. А делото е насрочено за 17 септември...

„Още в самото начало либийците

> **се насочиха към българите**

спомня си медицинската сестра И. П. По време на арестите в края на 1998 г. тя работи в акушеро-гинекологичното отделение на болницата „Джамахирия“ в Бенгази. Не е задържана, но е свидетел на арестите, тай като част от българите живеят в един блок. Тя разказва: „Беше късно вечерта. Много от нас не отвориха вратите си. Търсеха българи, които работят в детската болница. Излъгаха, че ги викат за спешен случай. Когато отишли, ги арестуват. В началото наистина имало задържани и от филипинките, и от полякините. Но ги пуснаха бързо. На либийците им беше ясно, че нас няма кой да ни защити. И си избраха изкупителна жертва. Щом са ни замеряли с камъни само защото сме чужденци, е ясно, че там може да се случи всичко.“

Полякините са пуснати след светкавична намеса на полския консул в Бенгази. Филипинските медици отказват да работят и вдигат стачка веднага след като разбират, че техни сънародници са в ареста. Освобождават и тях. В първия момент от българска страна не реагира никой - нито държавата, нито колегите им. След връщането си тук медицински сестри са категорични, че такова единство сред българите в Либия е немислимо.

> **Обвиняемите**

„Не е възможно да има заговор. Част от обвиняемите български медици се запознали помежду си в килията“, каза при връщането си от Либия през март специалният пратеник на българския президент адвокат Христо Данов. Тогава той не уточни с подробности какво има предвид. Според източници на „168 часа“ четирите обвиняеми медицински сестри от Детската болница в Бенгази срещат за първи път в ареста Кристиана Вълчева и д-р Здравко Георгиев. Те са в „групата за заговорниците“ поради връзките си с вече бившия регионален министър на здравеопазването в Бенгази Саад ал-Амруни. Той също е обвиняем по делото. Вълчева е работила в Университетската болница в Бенгази и никога не е стъпвала в детската.

На 12 януари 1998 г. в офиса на една от българските фирми, които изпращат кадри за Либия, пристига факс, подписан от министър Саад ал-Амруни. В съобщението пише, че „български специалист, който работи в гр. Куфра, иска да каже нещо“ и че по факса ще пристигне писмо от него. По-късно в телефонен разговор Амруни уточнява, че това е д-р Здравко Георгиев. Писмото от Георгиев не пристига и така и не се разбира какво иска да сподели българинът.

Служители на фирмата си спомнят, че Ал-Амруни е ходатайствал за две медицински сестри, изпратени в Либия по друг път и работещи вече там. Амруни искал имената им да бъдат включени в списъците на тази фирма-посредник, за да може там на място той да продължи трудовите им договори и престоя им. В края на 1997 г. и началото на следващата година регионалният министър на здравеопазването иска тази услуга за Пепа Кръстева и Кристиана Вълчева. Амруни не получава желаното и въпросът приключва. Още преди месец „168 часа“ първи писа, че Кристиана Вълчева е в ареста заради отношенията си със Саад ал-Амруни. Съпругът ѝ също се е познавал с регионалния министър на здравеопазването и сега е обвиняем. Близките им са категорични, че Здравко и Кристиана нямат нищо общо със заразяването. През декември 1998 г. когато в Бенгази започват първите масови арести, съпрузите карат отпуската си в София.

> **връщат се в Либия, въпреки че знаят**

за вълненията.

Първи в списъка с обвиняемите е палестинецът Ашраф Ахмед ал-Хаджудж. Той е 30-годишен. Работил е в детската болница като стажант, спомнят си сестри, завърнали се неотдавна от Либия. Описват го като „приветлив и много симпатичен“. Казват, че „си пада по русичката Нася (Ненова, б.а)“. Тя не отговаря на чувствата му.

Според информация в пресата палестинецът и две от българските сестри - Кристиана Вълчева и Нася Ненова, са направили самопризнания по време на следствието. Най-пълен е разказът на Ал-Хаджудж. Запознати с делото твърдят, че по неговите думи се гради голяма част от обвинителния акт. Под какво точно са се подписали българките, за тях самите не е ясно, тъй като протоколите от разпитите са на арабски. На първото открито заседание всички българи обявяват, че са невинни. Твърди се, че палестинецът е „накиснал“ жената, която не отвърнала на чувствата му, а заедно с нея и останалите българи.

Единственият конкретен сигнал срещу друга от българските обвиняеми - Снежана Димитрова, е от края на 1998 г. Тогава родител на либийското дете се оплаква, че когато я попитал какво инжектира на сина му, тя отговорила: „Не знам.“ Това е поводът за първия арест на Димитрова. След като старшата ѝ сестра, която е филипинка, свидетелства какъв вид е лекарството и че е поставено по нейно нареждане, Снежана е освободена. През февруари 99-а е задържана отново и влиза в списъка на обвиняемите за умишлено заразяване със СПИН.

> **Мистериозните лица**

Все още неясно остава участието на споменатите само веднъж в извадката от обвинителния акт Джон Англичанина и Адел Египтянина. Пълните имена на мистериозните мъже липсват, така както няма и повече данни за самите тях. Интересен е фактът, че Адел и Джон не са вписани в списъка с обвиняемите, въпреки че в текста са споменати като такива. В извадката се твърди, че те са дали пари на Кристияна Въчева, а тя е раздала суми на останалите българки. Точни цифри липсват. Има само уточнение, че са „повече от 1000 долара“, т. е. нарушен е законът за валутните операции.

Съществуват ли Джон и Адел, разпитвани ли са, обвиняеми ли са, давали ли са пари на Кристиана и ако са ѝ давали - за какво точно... Въпроси, които либийският съд трябва да уточни коректно. Адвокат Бизанти вече е пожелал Адел и Джон да бъдат призовани в съда. За сега искането му е подминато с мълчание.

Твърди се, че нито един от деветимата либийски граждани, обвиняеми по същото дело, не е в ареста. При връщането си в България сестри разказаха пред „168 часа“, че шефът на Детската болница Атиа ат-Тахер Али ал-Джума е забелязан в здравното заведение, въпреки че е подведен под отговорност.

Българите обаче вече година и половина „живеят“ в либийски затвор.

> **Доказателствата**

Основните козове на либийското обвинение са самопризнанията на палестинеца и откритата в дома на Кристиана Вълчева банка със заразена кръв.

Свидетели на арестите разказват, че два дни след като Кристиана Вълчева излиза за последен път от блока, никой не знае, че тя е арестувана. Полицията прави четири обиска на апартамента ѝ. Първо разбиват вратата, след това я блиндират и се връщат отново и отново в няколко поредни дни. Ровят до тухла. На четвъртия ден викат телевизията, за да заснеме откриването и изземването на банка кръв. Няма поемни лица, няма свидетели... По-късно обявяват, че в дома на Кристиана Вълчева е открита банка със серопозитивна кръв. „Още като бях там, се чу, че са открили банка, но не с кръв, а с плазма. Те могат да изфабрикуват всичко“, спомня си И.П., работила като сестра в родилното отделение в Бенгази.

Как е открита и иззета банката с кръв, възможно ли е Вълчева да я е съхранявала година в дома си, как и къде е изследвана след обиска, са все въпроси, на които либийската страна ще трябва да отговори. В противен случай ще остане съмнение за „подхвърлено“ доказателство.

Според независимия доклад на СЗО, изготвен по данни, подадени от Либия, масовото заразяване със СПИН се дължи на лоша болнична хигиена и не добра организация на здравната система, казват експерти. Твърди се, че децата, в които е открит смъртоносният вирус, не носят в себе си един тип зараза. Открити са два субтипа на HIV в различна комбинация със хепатит A, B и C. Някои от децата са със СПИН и трите вида хепатит на куп. Според специалисти-вирусолози източниците на заразяване са повече от един и е невъзможно различните комбинации да са следствие от една банка „смъртоносна“ кръв.

Може би това е известно и на либийската страна, тъй като през последния месец се появяват нови информации - отначало банките се увеличават на 2, а не след дълго вече се говори за 5.

Ако либийският съд не допусне всеобхватни медицински експертизи, които да включват подробни изследвания на децата, родителите им и откритата банка кръв, истината ще остане скрита. Факт е, че много малка част от бащите на заразените деца са изследвани за СПИН. „Мюсюлманската религия е такава, че никой не може да задължи мъжете да направят каквото и да било. Повечето са отказали да се изследват и сега не е ясно дали децата им не са родени със заразата“, коментира сестра, върнала се от Бенгази.

Колеги на задържаните българи са категорични, че и след арестите случаите на СПИН продължават.

„Навсякъде в Либия има СПИН. Но те го отричат. Откривали се много

> **серопозитивни родилки**

Най-често се случваше с майки от Чад и Судан, женени за либийци“, разказва сестрата И.П. Тя не помни в болницата да е водена статистика за СПИН. В Джамахирията не е тайна, че проститутки от Чад и Судан „работят“ дори в пустинята, спомня си Росен Н., работил за западноевропейска компания в Триполи. Неудобните факти, които биха могли да хвърлят сянка върху високия морал на либийските граждани, сега може да бъдат скрити за версията заговор.

> **Дипломацията**

Още през февруари т.г. Надежда Михайлова обявява в послание към либийската страна, че българската държава е готова по всяко време на всяко място да осъществи двустранна среща на най-високо равнище.

На 28 април МВнР изпраща нота, в която задава въпроса при какъв режим в затвора са българските обвиняеми и с какви средства се извличат показания. Нотата е по повод информации в българската преса, че медиците ни са подлагани на изтезания. Отговор на дипломатическото питане все още няма. На 5 май в нота на външно министерство се казва, че българската страна подкрепя исканията на защитата. Отговор също няма.

Вместо добронамерен жест, българската страна получи шамар от либийския дипломат Милад Кара. В интервю пред „Монитор“ Кара пропуска презумцията за невинност на обвиняемите българи и казва, че „... според плана им е трябвало да инжектират 1000 деца и това несъмнено е заговор срещу мирен народ“.

На 1 юни заместник-министърът на външните работи Марин Райков се среща с посланика. Следва остро недоволство от изказванията на либийския дипломат. Райков подчертава, че България няма желание да превръща процеса в Либия в проблем на двустранните отношения. Същото внушават и президентът Петър Стоянов, и премиерът Иван Костов.

На 17 септември, когато християните празнуват „Вяра, Надежда и Любов“, ще се реши съдбата на шестимата българи. Дали ще бъдат жертвани като необходимите грешници в тази тежка за Либия ситуация, или ще бъдат съдени справедливо, още не е ясно. Ако това не стане, България е готова да отнесе проблема към всички международни институции. Нещо повече - разполага и с други възможности за въздействие, които правителството все още се въздържа да употреби.