---
title: Либия иска оставката на Теодосий Симеонов?
description: Два неизгодни за България сценария за делото витаят в Джамахирията
date: 2000-06-23
author:
  - Даниела Теофанова
  - Миролюба Бенатова
  - 168 часа, бр. 25/2000, стр. 1, 19, 21
tags: ['българските медици в Либия', 'Либия', 'Теодосий Симеонов', 'Муамар Кадафи']
---

Прекратяване на дипломатическите отношения с България или понижаване на ранга на мисията у нас било обсъждано на високо равнище в Либия, твърдят арабски източници. Евентуална оставка на правосъдния министър Теодосий Симеонов би направила добро впечатление, смятат либийските и мнозина арабски дипломати у нас. Според тях обаче президентът Стоянов и премиерът КОстов се проявили като държавници.

Възможен ли е твърд ход на Триполи? Кадафи е стигнал до крайно изостряне на отношенията с Египет, Тунис и с Палестинската автономия. И в трите случая „вражеските“ граждани, работещи в Либия са прогонени от страната до границата. Не се е стигнало до изтегляне на дипломатически мисии. Български дипломати обаче контрират, че в момента подобна стъпка би се изтълкувала като отказ на Триполи от обективен процес. Либия демонстрира добронамереност и с активността си по уреждането на дълга ѝ към България. В момента наши експерти са в Триполи по уточняване на схемите за изплащането. Твърди се обаче, че има определени среди в Либия, които са заинтересовани от нажежаване на отношенията между двете страни, защото това би изместило вниманието от процеса.

Ако съдът в Триполи не допусне адвоката Шейтанов през септември, исканията на българската защита ще останат пренебрегнати. Междуведомствената комисия трескаво обмисля вариант  за решаване на адвокатския казус с Либия. Близки до кабинетта твърдят, че правителството има нагласа да даде пари на задържаните за защита на медиците.

Прекратяването на дипломатическите отношения с България или понижаване на ранга на мисията у нас било обсъждано на високо равнище в Либия, твърдят арабски източници. Репликата на правосъдния министър Теодосий Симеонов, бденията на „Хъшове“ и някои публикации във вестниците са приети в Триполи като антилибийска кампания.

Още преди гафа на Симеонов и посещението на Надежда Михайлова в Египет, официални либийски представители коментират в частен разговор, че „ако вестниците продължават в същия дух, положението ще се влоши“. И още: „Защо ходите при папата и Хосни Мубарак, за да спасите българите? Искайте от Либия да установи истината и ѝ помогнете.“ След изпускането на юриста Симеонов обаче не само Либия, но и почти всички арабски дипломатически мисии смятат, че евентуалната му оставка би направила добро впечатление. Впрочем лекият жаргон „бяла държава“ би предизвикал оттеглянето на всеки един министър по света. „В интерес на истината трябва да се отчете, че президентът Стоянов и премиерът Костов показаха добър тон към Либия и арабския свят. Те наистина имат държавническа позиция“, коментират близки до арабските мисии у нас. Дали техните изказвания не са ни спасили от окончателен разрив с Триполи, е въпрос, на който засега няма отговор.

Възможно ли е Либия наистина да „скъса“ дипломатическите си отношения с България? Кадафи е предприемал подобна стъпка към три държави - към Египет и Тунис през 80-те, и към Палестинската автономия в средата на 90-те. Поводите са били противоречия с правителствата на арабските страни. И в трите случая „вражеските“ граждани, работещи в Либия, са прогонени от страната. Трудовите им договори са анулирани и те са изпроводени до границите с Египет и Тунис. Български дипломати обаче контрират, че в момента Кадафи повече от всякога държи на имиджа си пред Европа и не би тръгнал на конфронтация. Подобна стъпка би се изтълкувала и като отказ на Триполи от обективен процес. Либия демонстрира добронамереност и с активността си по уреждането на дълга ѝ към България. В момента наши експерти са в Триполи по уточняване на схемите за изплащането.

По-вероятно е България да предприеме по-крайни дипломатически стъпки, ако обещанията за обективен процес не бъдат изпълнени. Тогава може Либия да се опита да изпревари и първа да изтегли посланика си, за да не бъде унижена. Твърди се, че има определени среди в Либия ,които са заинтересовани от нажежаване на отношенията между двете страни, защото това би изместило центъра на проблема от неговата същност - процесът.

Ако до 17 септември съдът в Триполи не допусне българския адвокат Владимир Шейтанов, исканията на българската защита ще бъдат сто процента пренебрегнати. Тогава съдът ще се произнесе без медицински експертизи и разпити на свидетели от Великобритания, Полша, Филипините и т.н., смятат запознати с процеса. Ще остане съмнението дали изобщо съществуват Джон Англичанина и Адел Египтянина, които не са сред обвиняемите, но фигурират в обвинителния акт като такива. Седмица преди изказването на адвоката Шейтанов пред БНР „168 часа“ първи писа, че Бизанти е поискал Англичанина и Египтянина да бъдат призовани и да бъде изяснен статута им по делото - обвиняеми или свидетели. Досега съдът не се е произнесъл и по това искане на либийския защитник. Позицията на Триполи е, че процесът е криминален, а не политически, както се опитват да внушат някои български медии. За българската страна процесът също е криминален и затова се искат тези допълнителни доказателства.

Ако не бъдат удовлетворени исканията на защитата, тогава най-вероятно българските медици ще бъдат осъдени за умишлено заразяване на 393 деца. Една от хипотезите за развръзка на делото, развита от либийски източник, е нашите да бъдат осъдени на първа инстанция, присъдите им да се обжалват пред апелативен и върховен съд и ако бъдат потвърдени - Муамар Кадафи да ги помилва. Това според либийци би бил „блестящ ход“ на техния лидер - „виновните“ за заразяването хем да бъдат наказани, хем да се демонстрира великодушни, тоест те да понесат само санкциите за валутните и други типични за Джамахирията престъпления. Чува се и друг вариант - някои от обвинените да бъдат осъдени на смърт за умишлено заразяване, а други да минат само с присъди за варене на ракия.

Този сценарий е в пълен разрез с българската позиция за обективен, пълен и справедлив процес. Евентуална присъда, без всички възможни доказателства да бъдат претеглени, ще лепне третото петно на България - българския чадър, атентата срещу папата и заразителите със СПИН.