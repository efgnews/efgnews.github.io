---
title: Международна конференция обяви „Слово на живот“ за вредна
description: Нашествието на сектите раздвижи дори властите на Швеция
date: 1994-12-24
author:
  - Миролюба Бенатова
  - 168 часа, бр. 51/1994, стр. 38
tags: ['секта', 'Слово на живот', 'Рема', 'пастор Бакалов']
---

В изборния ден 18 декември легалната Българска Божия църква отново събра скандалите „Слово на живот“ и „Рема“. Под калпака на регистрираните евангелисти вече забранените се помолиха дружно за победата на СДС. Когато „168 часа“ писа, Георги Бакалов още от 1992 г. явно пропагандира за сините, тъй като само те не му попречиха.

Запознати припомнят, че още на миналите парламентарни избори сектантите са бѝли поклони „за победа на демокрацията“. И за президентските също. Тогава заклинанията били в полза на Желю.

Тази година обаче СДС може да си изкара яда на сектантите. Или лафът с Бога е бил сбъркан, или просто Бакалов е каръкът.

А въпросът за сектите раздвижи дори властите в Швеция. Управлението по социални грижи към община Упсала, където е коренът на „Слово на живот“, е инициатор на международна конференция за вредното влияние на сектите. Там отървалите се от пагубното влияние се приемат за болни хора. Психолози, психиатри и учители от Европа и Америка обменили опит по отношение на лечението на душевните травми. На сбирката присъствали вече излекувани бивши членове на секти, които са разпускали в специален център в Охайо.

Твърди се, че освен психически отклонения доктрината на „Слово на живот“ подтиква и към самоубийство. Томас Арнрот от сектантския оран „Magazinet“ пише по въпроса: „Има само един такъв случай и човекът е бил с психично разстройство още преди да влезе в „Слово на живот“. Това обаче за пореден път доказва две неща - че към секти се обръщат аутсайдерите и че там нормалната им връзка с обществото окончателно се къса.“

Свидетели твърдят, че местните сектанти се опитали да провалят семинара. Пробвали се арогантно да завладеят трибуната за своя пропаганда, но били освиркани и отстранени.

Освен това специалисти споменали, че „Слово на живот“ проповядва сред привържениците си боя като възпитателно средство. Тежката ръка дори към родни деца в Швеция се наказва от закона.

Шведските юристи смятат, че ще са нужни 40-50 години, докато се намери правно решение за проблемите, възникващи около сектите. Засега било почти невъзможно да се спечели дело срещу секта. Доказването на психическите нематериални щети е много трудно.

В Швеция въпросът се повдига късно. Там вече има сектанти второ поколение, родени в такива семейства, без право на избор. Не бива да се забравя и идеята на Георги Бакалов, който преди година се опита да посегне на изоставените деца.
