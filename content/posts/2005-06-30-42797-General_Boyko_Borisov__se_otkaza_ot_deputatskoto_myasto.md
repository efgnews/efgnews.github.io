---
title: "Генерал Бойко Борисов се отказа от депутатското място"
description: ЦИК тази вечер се затрудни от казуса „Бойко Борисов“, който е избран за депутат от две места, а днес депозира заявление, че не иска да бъде народен представител. Подобен случай не е предвиден в закона и според юристи на ЦИК, Борисов ще трябва да влезе в парламента и след това да го напусне.
author: ["Миролюба Бенатова"]
date: 2005-06-30
tags: ["Бойко Борисов", "депутат", "МВР", "Симеон Сакскобургготски"]
---

Днес генерал Борисов се срещна с президента Георги Първанов, а вчера проведе 30-минутен разговор с премиера Симеон Сакскобургготски.

Бойко Борисов обясни решението си в интервю с Миролюба Бенатова.

В.: Отказвате депутатско място. Защо? 
Б. Б.: Вчера говорих с премиера. Това, което той имаше за цел - мисля, че успях - пет мандата. Оттам нататък каквото решат политиците. Сутринта го споделих и с президента. Срещнах разбиране и в двамата.

В.: Премиерът има ли планове за вас? 
Б.Б.: Аз не съм се пазарил. Аз отидох и им казах - ако мислят, че се справям добре - в МВР все може да ми се намери някоя службица. Ако не тая, то някоя друга.

В.: А той какво ви каза?
Б.Б.: Имат време да помислят.

В.: По време на кампанията дадохте много автографи. Един от тях - на Библията. Не беше ли прекалено?

Б.Б.: Даването на автографи беше оценка на моята работа през последните 4 години. Хиляди картички бяха направени, останаха десетина. Това беше механичен жест. от сутрин до вечер - това правих. И не съм видял, че това, което ми подават, е библията. Аа е хубаво и свещениците да ги питате защо дават библията.

В.: Това ли трябва да е образа на българския политик?
Б.Б.: Да, след четири години управление. А не да го гонят с камъни, да му викат "Мистър 10 процента" и да не може да влезе в парламента от никъде.

В.: Смятате ли, че минахте апогея си в обществения живот?
Б.Б.: Кой го интересува обществения живот и моя апогей. Всяко чудо за три дни. Освен това хора, които са тотално издънени, пак влизат в парламента и говорят глупости. Аз и затова не искам - да съм част от този парламент. Не мога да съм такъв дебил. Просто не мога.

*Изотчник: [bTV](https://btvnovinite.bg/42797-General_Boyko_Borisov__se_otkaza_ot_deputatskoto_myasto.html)*
