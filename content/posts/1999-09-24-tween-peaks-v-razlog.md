---
title: Туин Пийкс в Разлог
description: Тежка психотравма в семейството срина Цвета, твърдят лекари
date: 1999-09-24
author:
  - Миролюба Бенатова
  - 168 часа, бр. 38/1999, стр. 32
tags: ["Георги Дамянов", "Разлог", "убийство"]
---

На 15 септември 18-годишната Ани Дамянова от Разлог купува цветя. На следващия ден трябва да замине за София. Иска да подари букета на сестра си Цвета. За спомен, от обич.

В същия ден 16-годишната Цвета рисува роза. Подарява я на кака си заедно със стих. За спомен, с обич.

Очертава се един спокоен ден за сем. Дамянови. Поне така изглежда. Вечерта родителите на двете момичета - Георги и Росица, отиват на гости в близкото село Богачево. Казват, че няма да се бавят много. Ани ги чака да се върнат, за да излезе с приятели. Малко след 20.30 часа Ани разменя няколко реплики със съседка от горния етаж. Прибира се в апартамента, защото Цвета я вика.

Следват крясъци. Ани вика: „Тате, тате!“ Гласът на Цвета не се чува. Съседи звънят, но никой не им отваря. Полицаи от РПУ-Разлог разбиват масивната врата.

Намират Цвета полегнала в коридора с окървавено лице и ръце, и разрязан анцуг. Гледа празно, не плаче. Стиска в ръката си светъл кичур коса. Каката е мъртва - в хола. Потопена е в собствената си кръв. По тялото ѝ има 20 прободни рани. Ани е и с прерязана сънна артерия. Оръжието - джобно ножче на семейството. Живата Цвета има много дълбок разрез на бедрото, и от едната страна на лицето - от корените на косата към скулата. Намерено е и бръснарско ножче,с което са нанесени част от раните.

> **„Исках да успокоя кака“,**

казва по-късно 16-годишната Цвета. Предполага се, че докато я е „успокоявала“, девойката е рязала с бръснарското ножче. Момичето описва „голям, черен мъж“, който позвънил на вратата, а сестра ѝ му отворила.

Джобното ножче е взето от шкаф, в който се съхраняват два лични пистолета на подп. Георги Дамянов (шеф на криминален отдел в РПУ-Разлог, б. а.), които са непокътнати.

В София за експертизи са изпратени 70 пакета с веществени доказателства. Според запознати вече е ясно, че секретът под ноктите на оцелялата е от сестра ѝ, както и кичурът коса. Същите са резултатите и от кръвта по дрехите. Какво е провокирало видението на Цвета все още не се знае. Тя продължава да дава противоречиви показания.

Една от версиите е, че Цвета е изпаднала в умопомрачение, започнала е да наранява себе си в битката с Демона, а сестрата е пострадала, когато се опитвала да я спре и усмири.

„Искам Ани, искам Ани... Само тя ме успокояваше“, това са думите на майката Росица веднага след кървавата баня. Жената прекарва първата нощ в дома на съседите. През цялото време говори за мъртвата си дъщеря. Бащата Георги не е до нея. „Той крещеше „Не! Не! Не!“ Викаше като тигър.

> **Изглеждаше страшно**

Строши с ръка един прозорец. Пазеха го да не налети на колегите си“, разказва очевидка на драмата.

На 14 септември близки на семейство Дамянови търсят специалисти от Военна болница, където преди е лекувана Цвета. Казват, че момичето пак е с влошено състояние и искат час за преглед. На следващия ден вече е късно.

От дома на Дамянови са иззети и няколко големи тетрадки, пълни с авторски криминални разкази. Според неофициален източник, те са на убитата Ани. Във всички има последователност и смразяваща жестокост. Описват се убийства - с тъп предмет, с душене... На фона на „зловещ смях“.

> **Демонът**

Цвета расте като общително дете. Тя е по-грубоватата сестра, въпреки че е по-малка. Докато Ани е тиха и затворена, Цвета играе много - и с момичета, и с момчета. Иска да стане журналистка. Когато каката лиза в гимназията, нещата се променят. Тя става по-лъчезарна, а Цвета прави впечатление на „по-мудна, по-бавна, по-едра“... И мълчалива.

„Ани винаги изпъкваше. Това не е дете, а ангел“, казва зам.-директорката на гимназията Любка Кацарска и продължава: „Нито можеше да се скара, нито да избухне. Беше асистентка на знамето. Първенец. Тормозеха я в 11-ти клас, тя не се оплака - изживя го вътре в себе си.“ Любимият предмет на Ани е литературата. Пише нестандартни теми. Задълбочена е.

Цвета също беше надраснала връстниците си, твърдят учители. На лагер в Приморско, когато е в пети за шести клас, възрастните с потрес установяват, че вече е изчела всичко за древен Египет и е започнала за Френската революция. След това никой не знае нищо за нея, защото „потъва“ вкъщи.

> **Зомбирането**

На 14 август 1997 г. подп. Георги Дамянов обявява в полицията, че дъщеря му Цвета е нападната от „висок черен мъж“. Тя и баща ѝ твърдят, че момичето е душено с въже и че е ударено с тъп предмет. Девойката е открита от баща си паднала под масата, около нея има счупена ваза. Има и повърхностни драскотини по китките. В снимката на баща ѝ е забит нож. Той прави първоначалния оглед на местопрестъплението. По-късно обвинява колегите си, че не търсят ефективно нападателя. Оказва се, че раните по врата на момичето не са от въже, а от кухненския нож на семейството. Следи от външен човек няма. Девойката казва, че е одраскала нападателя по лицето и полицаите от Разлог се скъсват да търсят мъж с пресни белези по физиономията.

На 2 март 1999 г. - четири дни преди рождения си ден, Цвета кара ски в Банско. 16-годишният Иван Йопев и 19-годишният Борис Попов също. Разминават се. Девойката започва да крещи, пада в снега. Едното момче посяга да я вдигне, тя вади ножче и започва да реже ръкавиците си. След часове момчетата са арестувани и обвинени в опит за изнасилване. Тиражираната версия в печата е, че Йопев и Попов са отвлекли Цвета от пистата, размахвали са ѝ нож пред лицето и са ѝ говорили вулгарности. Наранили я, когато тя се опитвала да се възпротиви, а не я изнасили защото изпаднала в шок. Момчетата престояват 7 дни в ареста и са пуснати. В момента делото е пред прекратяване. „Синът ми се промени. Затвори се в себе си. Слава Богу, успя да се върне в училище и приятелите му не го изоставиха. Какво да ви говоря, свършихме се“, каза бащата на Йопев. И двете момчета нямат никакви криминални прояви.

> **Омагьосаният кръг**

На 14 август 1997 г. момичето за първи път е прието по спешност в неврологията на ВМА с данни, че има черепно-мозъчна травма от нападение. Лежи около две седмици. Изследванията показват, че няма мозъчна травма от нараняване, нито друга от каквото и да било. „Трябваше само да видим дали има мозъчно сътресение, а не психически проблем“, спомнят си лекари.

За втори път Цвета попада в неврологията след месец. Лежи малко.

След инцидента на пистата (март 1999 г.) девойката отново е приета по спешност. От разложката болница твърдят, че е изпаднала в кома и е в много тежко състояние. В неврологията на ВМА установяват, че има само повърхностни порезни рани по ръцете. Цвета пристига с „функционално хистерично помрачение“. С нея е и майка ѝ. В болницата момичето „изживява“ подобна на случката от преди две години. Лекарите я откриват с порезна рана на врата. Твърди, че е нападната с нож от „мъж в черно“, въпреки че е невъзможност на 12-ия етаж във ВМА да е проникнал външен човек. Денят е почивен и има сериозна охрана. Стаята е в дъното на коридора и няма начин да е минал незабелязано. Раната е от собственото ножче на Цвета. В главата ѝ е счупена нейната болнична чаша. Инцидентът става, когато майка ѝ е излязла за малко от стаята.

> **„Усъмнихме се**

много сериозно след несъществуващото нападение в болницата. Тогава сигнализирахме на високо място в МВР. Стана ни ясно, че не е имало и никакво нападение на пистата в Банско. А момчетата бяха арестувани и пребити от бой. Искахме да ги отървем навреме“, разказва запознат със случая.

Въпреки категоричните доказателства, че момичето има нужда от по-различна помощ, родителите пречат. 

Психолози от „Центъра по психопрофилактика“ към МО настояват да подложат Цвета на хипноза. Сем. Дамянови категорично отказват. Дъщеря им остава в огледалния свят на бягството, а те - перфектното семейство.

През последните две години Цвета

> **не излиза от вкъщи**

Съседите казват, че не са я виждали от „онова нападение“. Понякога братовчед ѝ я посещава, излизат на разходка или играят на телевизионни игри. „Не ходехме на определени места. Тя не искаше да се среща с непознати хора. Нямаше желание за нови контакти. Държеше се спокойно“, разказва братовчед ѝ и продължи: „Никога не сме говорили за онази случка. Аз до голяма степен вярвах във версията... За останалото не исках да се замислям. И вкъщи „онова“ не се коментираше“.

> **Тъмното**

1997 година е размирна за образцовото сем. Дамянови. Според запознати с разследването, през пролетта във фамилията настъпва срив. Заговаря се все по-сериозно за развод. Какво точно се е случвало зад паравана на „еталона за семейство“ знаят само членовете му. Те отричат между Росица и Георги да е имало разрив.

И разследващи, които тепърва навлизат в конфликтите на този дом, и психиатри, наблюдавали Цвета, предполагат, че проблемът с психичните разстройства на момичето е провокиран от близките ѝ. По-точно от баща ѝ - подп. Георги Дамянов.

„Цвета е забила ножа в снимката на баща си, което донякъде насочва. Какъв точно е бил проблемът така и не успяхме да разберем, защото пречеха да се излезе от коловоза с нападателя“, разказва специалист, пожелал анонимност.

Знае се, че Цвета е девствена - не е насилвана сексуално, поне със сигурност не видимо. Знае се също и че не е шизофреничка. Според специалисти, нейното поведение показва симптоми на т. нар. „задпределно потискане на централната нервна система“. Това означава, че момичето бяга от нещо - защитава се от някакъв конфликт, агресия и собствения си психологически хаос. „Най-вероятно е изживяла тежка психотравма в семейството“, коментира лекар, който има поглед върху лечението на Цвета.

> **Манипулаторът**

Знаело ли е семейството за проблема на Цвета? Най-вероятно, да. Както твърдят колегите на подп. Дамянов, той е много добър криминалист. За него случай, в който няма и косъм от външен човек, би бил елементарен. А и никой накърнен престъпник не би тръгнал да отмъщава с джобното ножче на врага си. Въпреки неопровержимите факти полицаят създава и затвърждава мита за нападателя. Даже го прави перфектно - чрез пресата. „Заплашителните“ бележки също са от ръката на Цвета. Едно от писмата е на лист с графика на дежурствата в болницата, в която работи майката. И листът е неин. Така е и с останалите. Само едно писмо с варненско пощенско клеймо е извън схемата с разкривения почерк. В плика е статията на Анна Заркова от февруари т. г.

След инцидента през 1997 г. Дамянов отказва работа в Благоевград, въпреки че предложението е достойно - добро заплащане, подходящ пост. По-късно той сам подава документи за нова работа. Иска да постъпи в дипломатическата ни мисия в Москва. Получава отказ и си остава в Разлог - въпреки „непрестанните заплахи“, които тормозят семейството му.

Подп. Георги Дамянов работи в полицията от 1982 г. Описват го като

> **„грамаден мъж“**

който перфектно владее умението да манипулира и въздейства. Виждали са го неведнъж как успява да достигне до признания на арестант. Казват, че понякога дори само външният му вид и излъчването са достатъчни, за да има ефект. Крещи, но винаги знае кога да спре и как да действа.

> **Родителите на Дамянов**

Домът им е безупречно подреден, дори в хаоса на болката. Бащата излъчва суровата строгост на военен. Гордее се с това. „Възпитавал съм ги в ред и дисциплина (Георги има брат, който е военен, б. а.). Така е правилно, така е било с мен, това съм им предал. И с внучките бях строг - да са първи, да са възпитани, да не ни излагат (скрива лицето си и започва да плаче)... Завиждали са ни за децата. Хората мечтаеха да имат нашите синове“, разсъждава бащата на Георги.

„Никога не съм делила нито снахите, нито внучките“, проговаря бабата и продължава: „Цвета винаги беше вежлица, внимателна. Няколко пъти ще ти благодари за нещо“. Дядото ѝ забранява да говори. Все пак разговорът продължава: „Георги никога нищо не казваш. Все вика: „Не е ваша работа!“ И сега така - само мълчи и плаче. Не е моментът да го питам и да бъркам в раната“, споделя бабата. „Ани не беше дете, а компютър. Приеха я всичко, каквото кандидатства...“, вмята дядото.

В този момент Георги Дамянов спи в съседната стая. Искам да говоря с него. Бабата поглежда със съчувствие и казва: „Недейте. Ще ви изгони, ще ви наругае!“ Дядото сякаш проговаря на себе си: „Ще приема всичко в този живот. Така трябва. Заради поколенията...“

А ако се окаже, че Цвета е убила кака си?

„Не! Само това не мога!“

Защо?

„Защото не е възможно!“
