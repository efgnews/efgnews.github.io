---
title: "Касим Дал: Сто на сто има друг Красьо"
description: Интервю на Миролюба Бенатова със зам.-председателя на ДПС (пълният текст)
author: ["Миролюба Бенатова"]
date: 2009-11-20
tags: ["Красьо Черния", "Касим Дал", "ДПС"]
cover:
  image: ./images/2009-11-20-Kasim_Dal_Sto_na_sto_ima_drug_Krasyo/cover.jpg
  hiddenInSingle: false
---

{{< audio src="/miroluba-benatova/ai/(AI Generated Audio) Касим Дал за Красьо Черния.mp3" caption="Аудиото е генерирано с помощта на ИИ по транскрипцията от интервюто." >}}

Какви са отношенията на Касим Дал с Красьо Черния и има ли самозабравили се в Движението за права и свободи (ДПС)? Интервю на Миролюба Бенатова със заместник-председателя на движението Касим Дал.

Миролюба Бенатова: Г-н Дал, цитират ви, че имате 123 разговора с Красьо Черния, което би трябвало да е нещо много страшно. За вас какво са тези разговори?

Касим Дал: Това са разговори с добър познат, приятел. Никога не съм крил, че го познавам от 4-5 години, така че съвсем нормално е да си поддържаме отношения и да си говорим по телефона.

Миролюба Бенатова: Той е митологизиран - "страшният Красьо", който кадрува в българската съдебна система и от него зависят толкова много неща. Какви са вашите впечатления?

Касим Дал: Моите впечатления са - един млад човек, който, както казах ми е приятел и аз нямам от какво да се притеснявам. Още повече, че не искам да се хващам на всички тези ченгеджийски истории на Яне. Още преди месец казах: да, поддържам връзка с него и наистина ми е приятел.

Миролюба Бенатова: Този човек бушон ли е или наистина е влиятелен? И, ако е бушон, чии интереси защитава? Защото не можете да отречете, че неговият социален статус и обществен успех, е странен.

Касим Дал: Според мен е повече бушон и много хора с него си измиват ръцете.

Миролюба Бенатова: Какво ви свързва с един 29-годишен мъж, с когото сте се запознали още като е бил момче?

Касим Дал: Имаме общи хобита, даже на лов сме ходили. Няма проблеми в това, а и не мога ли да имам приятели на 29 години?!

Миролюба Бенатова: Защо в държавата настъпи истерия около телефонния тефтер на Красьо?

Касим Дал: Трябваше да има изкупителна жертва. За мен той е бушон, използван в междуличностните битки във ВСС.

Миролюба Бенатова: Значи има и друг Красьо?

Касим Дал: Сто на сто.

Миролюба Бенатова: Имали ли сте разговори за съдебната система?

Касим Дал: Нашите разговори и контакти нямат нищо общо с това, което се случва. А освен това аз имам много приятели - избран съм мажоритарно от Търговище. Спокоен съм. Напълно.

Миролюба Бенатова: Ахмед Доган каза, че някой се опитва умишлено да криминализира ДПС, въпреки че излизат обективни факти за депутати със странни сметки и конфликт на интереси. Вие смятате ли, че някой се опитва умишлено да криминализира ДПС или ДПС е прекалило някъде?

Касим Дал: И едното, и другото. Ние никога над никого не сме опъвали чадър. Както виждате тези разработки не са от днес, те са от 2005-2006. Нека органите, отговорни за това, да си свършат работата.

Миролюба Бенатова: Бойко Борисов от своя страна каза, че върхушката в ДПС е вършила безобразия. Вие като зам.председател на ДПС, вероятно минавате за върхушка.

Касим Дал: Аз да себе си мога категорично да кажа, че не съм участвал в незаконни неща.

Миролюба Бенатова: Но, най-малкото, прави лошо впечатление, че хора около Делян Пеевски, се опитват да направят медиен монопол. А Делян Пеевски беше кандидат за депутат от ДПС...

Касим Дал: Депутат от ДПС.

Миролюба Бенатова: Извинете...

Касим Дал: Аз дебело подчертавам - нямам нищо общо с тези хора, не ги отъждествявам с движението за права и свободи. аз съм отговорен човек и мога да отговарям само за себе си.

Миролюба Бенатова: Пак Доган каза, че ДПС ще почива и ще преживява катарзис. Вие смятате ли, че дпс има нужда от катарзис и почивка?

Касим Дал: Нормално е ДПС да е в опозиция след осем години в управлението. Иначе изборните резултати са много добри, бих казал отлични за ДПС.

Миролюба Банатова: Чак в повече.

Касим Дал: Е, може би точно тези успехи, пораждат и атаката срещу движението. Но тези гласове са голяма отговорност. Сега предстои национална конференция и е време Движението да сложи ред в своята къща. Под мотото "20 години от учредяването на ДПС" ще мине конференцията и може би председателят ще даде оценка и на 20-те години преход, и на ролята на ДПС. Факт е, че за 20 години, ако има някоя успешна партия, то това е движението за права и свободи.

Миролюба Бенатова: При толкова много хора от ДПС, които са свързани с ДС, може ли да се приеме, че ДПС не е проект на държавна сигурност?

Касим Дал: Категорично не е. аз съм участник и в нелегалното движение. Аз никога не съм принадлежал на ДС и никога не е имало и в нелегалност, и в учредяването пръст на ДС. За останалите не мога да говоря. има хиляди като мен, повярвали в каузата на ДПС.

Миролюба Бенатова: За вас какво означава принадлежността на Доган към ДС?

Касим Дал: Според мен г-н Доган си е платил за всичко - три години и половина в затвора. Той е един от хората, допринесли за падането на режима.

Миролюба Бенатова: Ще признаете ли, че хора, свързани с ДПС обективно са посочвани като участници в сделки, в които конфликтът на интереси се е превърнал в норма?

Касим Дал: Сигурно има и такива. В ДПС сме се стремили в годините, ако има такива хора, да се освобождаваме от тях тихомълком. Има грешки. Но ДПС продължава напред и ще бъде фактор в политиката на България.

Миролюба Бенатова: Единно ли е ДПС?

Касим Дал: ДПС е единно, но има много различни мнения.

Миролюба Бенатова: Катарзисът, за който говори Доган, вие как си го представяте?

Касим Дал: Вижте, за тези осем години може би много хора си повярваха. Време е да стъпят на земята.

Миролюба Бенатова: Хора от ДПС имате предвид?

*Източник: [bTV](https://btvnovinite.bg/145730-Kasim_Dal_Sto_na_sto_ima_drug_Krasyo.html)*
