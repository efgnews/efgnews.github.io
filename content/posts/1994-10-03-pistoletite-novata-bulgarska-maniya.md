---
title: Пистолетите - новата българска мания
description: Руснаци и украинци продават най-евтино на черния пазар, българи разработват нов газов пищов
date: 1994-10-03
author:
  - Миролюба Бенатова
  - 168 часа, бр. 39/1994, стр. 10
tags: []
cover:
  image: ./images/1994-10-03-pistoletite-novata-bulgarska-maniya/cover.webp
  caption: "По магазините вече има богат избор. Снимка: Алди"
  hiddenInSingle: false
---

Пет български фирми в момента имат право да търгуват с оръжие. Единственото изискване е собственикът да завери фактурата в полицията, за да му служи като разрешително. Запознати обаче твърдят, че и то далеч не е безопасно. Възможно е да ослепи човек, а при по-близък - допир, и да го убие. В някои магазини вече избягват да продават вносни марки газово оръжие, тъй като често давало брак и нямало гаранция. „Вече има разработен български газов пистолет с автоматична стрелба, 18 патрона, 900 изстрела в минута. Защитен е от патентното ведомство, одобрен е от правителството и ще бъде поне два пъти по-евтин - най-много 6 хиляди лева. Серийното производство ще  започне през февруари другата година“, информира собственикът на оръжеен магазин в Пазарджик Петко Тренчев. Дори българските газови револвери, които се произвеждат в Лясковец, не отстъпвали по нищо на реномираните марки и пак излизали на далавера.

По-различно стои въпросът с притежанието на гладкоцевно ловно оръжие (12-и калибър) за охрана и на бойни пистолети. Необходимо е да се докажат обектите, за които отговаря фирмата. Също така в полицията трябва да бъде представен списък на служителите в нея. Изискванията са чисто съдебно минало, неувредена психика и документ за завършен курс за стрелба. Не били единични случаите обаче с подмяна на имената. „Най-лесно е да си включиш в списъците разни студентчета, чисти отвсякъде. Оттам нататък нишката на оръжието се губи и може да бъде използвано за всякакви цели“, твърдят осведомени.

Едноличните търговци също трябва да доказват, че работят с много пари или че наистина са застрашени. Наемът на оръжие за година излиза не повече от 15 хиляди лева, но от полицаите зависи колко ще се бави процедурата. Потърпевши твърдят, че трябват големи „дарения“, за да мине всичко бързо и без усложнения. Някои дори купували самолетни билети до екзотични кътчета на света, за да омилостивят ченгетата. А те не отказвали.

„Банките до този момент бяха на най-либерален режим. Горските стопанства и фирмите за обучение също ползваха облекчения, но и това е относително.“, каза Тренчевв. Над 600 души от града завършили в последно време курс за ловджии, само и само да могат законно да си купят пушки. „Всяка вечер гърмя сигнално, за да се знае, че в тази къща има оръжие“, сподели пазарджиклия. Дори областният управител на Пловдив д-р Арменак Кантарян призна, че чака само да станат ясни облекченията, за да си купи пистолет. Въртеше се около Pietro BERETTA F92FS.

Най-лесно и най-често се изнася оръжие от казармите. Язовир „Батак“ станал пословичен, тъй като всички старшини пред пенсия си „губели“ пистолетите там. Но това е само за лично ползване, а има и разпродаване на количества. На черния пазар руснаците продават най-евтино. Във Варна преди два месеца имало „Стечкин“, със заглушител (нещо, което е абсолютно забранено), с два пълнителя, само срещу скромната сума от 10 хиляди лева. Украинците също не затормозяват с непосилни цени желаещите нелегално да се сдобият с оръжие. За израелския „Узи“, автоматичен, те искат между 25 и 30 хиляди лева. При сърбите и македонците цифрите не падат по 1000 DM. Един патрон на черно върви над 100 лв. при реална цена 8-9. „Всеки втори знак по пътищата е надупчен. Това е идеална мишена. Дори само от това може да се правят изводи за въоръжението на хората“, сподели г-н Тренчев. По негови наблюдения имало голям интерес към малките, тип дамски пистолети „Brauning“, а от пушките предпочитанията клонели към „Mozberg“, чиято цена над 1000$. Класическата Beretta също е сред първите. Свободно се продава електрошок, който обаче изисква директен допир с нападателя, за да има ефект. Наплашените, но неплатежоспособните си купували спрейове и белезници за палци, за да им вдъхват кураж.

Спецове обаче се опасяват, че масовата мания за въоръжение е просто поредният „моден крясък“, чрез който българинът избива комплексите си. 