---
title: "Нелегално присаждане на органи се е извършвало в частна клиника в Истанбул"
description: Полицията откри четирима чужденци, в момент на нелегално присаждане на органи, в частна клиника в Истанбул.
author: ["Миролюба Бенатова"]
date: 2007-04-28
tags: ["Истанбул", "нелегални трансплантации", "Юсуф Ерчин Сьонмез"]
---

Преди години клиниката е била запечатана от здравните власти заради незаконна трансплантация. Снощи четири въоръжени лица нападнаха клиниката с мотива, че са откраднати органите на техни близки.

През 2005 година репортерът на bTV Миролюба Бенатова направи свое разследване за незаконната търговия с органи и за нелегалната клиника в Истанбул, където бедни българи са били оперирани, за да продадат единия от бъбреците си срещу 3 000 долара.

Снощи са били задържани 17 служители от персонала на клиниката. Сред тях е лекарят Юсуф Ерчин Сьонмез, както и няколко лекари-чужденци. Запечатаната клиника била собственост на Сьонмез, който през 2004 г. бе лишен от правото да упражнява лекарска дейност заради незаконна търговия и трансплантация на човешки органи.

Преди време Сьонмез заедно с израелски професор бе обвинен в търговия с човешки органи. "Мафията за органи" купувала евтино от българи, румънци, украинци, молдовци, руснаци бъбреци, които присаждали на богати пациенти от Израел, Франция и Великобритания. Тогава случаят нашумя много. Двадесет и шест души, сред които и доктор Сьонмез, получиха различни присъди.

*Източник: [bTV](https://btvnovinite.bg/57802-Nelegalno_prisajdane_na_organi_se_e_izvarshvalo_v_chastna_klinika_v_Istanbul.html)*
