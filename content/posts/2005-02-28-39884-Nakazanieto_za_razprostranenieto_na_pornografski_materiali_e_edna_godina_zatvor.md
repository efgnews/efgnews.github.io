---
title: "Наказанието за разпространението на порнографски материали е една година затвор"
description: Едва една година лишаване от свобода грози всеки, който създава, предоставя, излъчва, предлага или продава порнографски материали. В предаването на Би Ти Ви „Тази сутрин“ ви показахме как се договаря участие в секс-филм.
author: ["Миролюба Бенатова"]
date: 2005-02-28
tags: ["порнография", "Александър Александров"]
---

Александър Александров е човекът, който организира заснемане на порно филми в София. Той е и главен герой в продукцията.

Предлага заплащане до 1000 лева, ако актрисата е съгласна да участва в хард сцени. Търси само студентки. Твърди, че не работи с групировки.

"Ти ли си работодател?"

"Да. И затова 1000 лева са си 1000 лева. Няма данъци."

"Ти не декларираш, че си ни дал парите и ние, че сме ги взели?"

"Да. Държавата няма какво да се меси тук."

Александров убеждава, че няма шанс кадрите да попаднат в Интернет, въпреки че компанията за която работи разпространява он лайн всякакви порнопродукти.

Порното е 95 процента визия и 5 процента да се възклицава. Репликите нямат никакво значение, много по-важно е възклицанията да са истински.

"Тука, в България, има ли много като тебе?"

"Не. Само аз съм. Има мутри, които снимат порно с деца."

"Колко дълги стават филмите по принцип?"

"Да не говоря за филми, а за сцени. Завършени сцени. За тези пари на ден - 30 минути готов, което значи, че трябва да се снима много повече."


Александър ни показа така наречената декларация на модела. Въпреки уверенията, че кадрите няма да попаднат в Интернет, в текста пише, че материалът може да се разпространява на всякакви носители и във всякакви медии - включително и в интернет.

"Абсолютно легално е. Щях ли да се занимавам с това и да рекламирам из цяла София. Дори и да е нелегално, а то не е, аз нося отговорността", казва Александър.

Според Наказателния кодекс, който създава, предоставя, излъчва, предлага или продава порнографски материали, се наказва с максимум една година затвор и глоба до три хиляди лева. Най-тежко наказание очаква тези, които снимат и правят бизнес с деца - до пет години затвор и до 8 хиляди лева глоба. Ако бизнесът е част от организираната престъпност, осъдителната присъда може да достигне осем години затвор и до десет хиляди лева за хазната.

Дела за порно индустрията, извън частта с деца, няма.

На фона на печалбите от секс бизнеса, заложените санкции изглеждат най-малкото недобре обмислени от законодателя.

Или умишлено занижени.

Гледайте утре в 7.50 ч. в предаването "Тази сутрин" коментар на прокурор от Софийската градска прокуратура във връзка със случая показан по Би Ти Ви.

За последните две години, само на територията на столицата, са проведени 1 335 акциии, при които са задържани 926 души за сводничество, сутеньорство и проституция. Заради репортажа на Миролюба Бенатова, излъчен вчера в новините и сутрешния блок на Би Ти Ви, главният секретар е разпоредил проверка по всички регионални дирекции.

"Много хубав филм беше. Това трябваше да е не журналист а полицай под прикритие. Разпоредил съм проверка", съобщи ген. Борисов.

*Източник: [bTV](https://btvnovinite.bg/39884-Nakazanieto_za_razprostranenieto_na_pornografski_materiali_e_edna_godina_zatvor.html)*
