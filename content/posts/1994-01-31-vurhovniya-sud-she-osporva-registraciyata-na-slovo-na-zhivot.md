---
title: Върховният съд ще оспорва регистрацията на „Слово на живот“
description: Неточности в документите, а не дейността на сдружението ще са обект на делото.
author: 
  - Мира Емилова
  - 168 часа, бр. 5/1994
date: 1994-01-31
tags: ['секта', 'Слово на живот', 'съдебен процес']
---

Върховният съд насрочи две дела за февруари срещу фондация
„Слово на живот“ с президент Иван Хазърбасанов и сдружение
„Истина от Сион“ с пастор Георги Бакалов. Протестът от Градска
прокуратура, по повод на който Върховният съд насрочи делата,
е свързан с регистрацията на двете организации.

Съдът ще оспорва съдебните решения от 1991 г. поради неточности
в документите. В прокуратурата уточниха, че това ще са фирмени,
а не лични дела. Съдът не се занимавал с дейността на
организациите, които от една година вече са едно цяло.
Главният прокурор на Градска прокуратура Нестор Несторов каза
пред репортер на „168 часа“, че е имало проверки на полицията,
чрез които са събрани достатъчно данни срещу сдружението. Но
всички улики са свързани с неточности в регистрацията. Несторов
не бил запознат отблизо с доклада на Попова. Прокурорката,
съставила протеста, предполага, че пропуските в учредителните
документи не са умишлени и са поправими при следващ опит за
регистрация.