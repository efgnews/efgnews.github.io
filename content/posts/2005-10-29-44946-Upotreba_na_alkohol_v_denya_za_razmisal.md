---
title: "Употреба на алкохол в деня за размисъл"
description: Четирима мъже бяха задържани в София заради нарушаване на заповедта за употреба на алкохол след 22 часа вчера.
author: ["Миролюба Бенатова"]
date: 2005-10-29
tags: ["избори", "алкохол", "МВР"]
---

Това съобщи пресцентърът на МВР.

Миролюба Бенатова и операторите Валентин Николов и Благой Момчилов провериха дали елитните столични заведения спазват забраната да не сервират алкохол.

Проверката им показа, че извънредните полицейски мерки не са мотивирали крупните собственици да спазват дори обикновените административни ограничения.

След 23 часа решихме да посетим три столични елитни заведения, които се намират съвсем близо до Народното събрание. Трудно намерихме място за паркиране. Дори и късно, автомобилите трудно се разминават пред клуба, тъй като на лентата за движение има паркирани лимузини.

В 23:44 сервитьорката издаде касов бон с очевидно забранени артикули. Такива бяха и отбелязаните на друга бележка в същото заведение.

В клуба, който се вижда от прозорците на народното събрание, също ни издадоха касова бележка. Но на нея часът и датата на издаването са неверни. Ние бяхме там в 1:15 часа на 29 октомври. На бележката пише, че сме пили вино вчера - в седем сутринта.

По-надолу в същата централна част на столицата не бе по-различно. През нощта по така наречените жълти павета се образуват задръствания като в пиков следобеден час.

Сервираха ни. И го отчетоха по надлежния ред.

По същото време докато сред блясъка на заведенията правилата не съществуваха, пазителите на реда бдяха.

Забелязваха се множество полицейски автомобили, които патрулираха в с същото това централно каре.

Решихме да проверим дали и в обикновените будки правилата не се спазват, така както в елитните заведения.

От дирекцията на полицията ни съобщиха, че за нощта в София са издадени 21 разпоредителни протокола за затваряне на обектите и спиране на продажбата. Ние не се натъкнахме на такива.

*Изотчник: [bTV](https://btvnovinite.bg/44946-Upotreba_na_alkohol_v_denya_za_razmisal.html)*
