---
title: Тийнейджърското убийство в Петрич
description: „Боготворях брат си“, каза пред „168 часа“ 16-годишният Стойко, основен заподозрян за смъртта на батко си Траян Драгнев
date: 2000-05-19
author:
  - Миролюба Бенатова
  - 168 часа, бр. 20/2000, стр. 19, 22
tags: ['убийство', 'Петрич', 'дрога']
---

„Аз го намерих, не мога да си обясня какво е станало“, каза пред „168 часа“ 16-годишният Стойко Драгнев от Петрич. На 10 срещу 11 май с пет прободни рани по главата е открит братът на Стойко Траян. Когато „Бърза помощ“ пристига в дома на момчетата, лекари установяват, че Траян е с прерязана сънна артерия. Лежи в хола на къщата. Около него е пълно със съсиреци кръв, а дебелото стъкло на вратата е строшено. „Стойко ме събуди. Като се качих, видях, че главата на Трайо е на счупената врата“, разказва през „168 часа“ дядото. Според криминалисти момчето е открито преместено. По тялото му няма рани от счупеното стъкло. Кръвта на Траян се точи от кухнята и стига до вратата на хола. Преди смъртта е имало битка. На 13 май Стойко е обвинен по чл. 116 от НК в умишлено убийство по особено жесток начин. Сега е освободен от ареста и се намира под надзор от Детска педагогическа стая. По съвет на адвокатите си

> **се отказва от всички признания пред полицията**

Когато репортер на „168 часа“ разговаря с обвинения в братоубийство, близките му говорят вместо него. Той не поглежда в очите. Седи спокойно, не излъчва напрежение. Малкото неща, които казва са подредени, логични, без емоция. Няма драма. Не се впуска да обяснява ужаса от гледката, не плаче, не казва, че е невинен. На въпроси, свързани с онази вечер, отговаря: „Не искам да си спомням!“ Близките го обгрижват. Казват: „Недейте, на детето много му се струпа.“ Детето е на 16, пуши, излиза с приятели, закъснява за училище и често се прибира след полунощ. Детето се прави на мъж. Лелята гради защитни версии. Детето слуша внимателно. Не се включва. Излиза от маската и повишава тон само с репликата: „Ако бях дете на полицай, щяха ли да ме държат в ареста?!“

> **Фаталната вечер**

На 10 май Стойко, както всеки ден, е с приятелите си в един от компютърните клубове в Петрич. „При мен дойде едно момче и ми каза: „Бързо отиди да видиш брат си - много е зле, дрогиран е“, разказва Стойко пред полицаите. Стойко не хуква към къщи. Показва, че подразнен от репликата, продължава да играе още малко на компютър и си тръгва със свой приятел. Не се прибира веднага. Минава през местното „Бинго“. Там, според служители в залата, Стойко седи до към 1.10 след полунощ. Със същото момче си тръгват заедно. Влиза си вкъщи - Трайо е вече там поне от час. Седи на кресло в хола и гледа отнесено - пушил е трева и е пил бира. Стойко се съблича да си ляга. Когато вече е само по слипове, подхвърля: „Пак си дрогиран. Докога ще продължаваш да излагаш и мен?

> **Всички ни се смеят“**

Разгаря се словесен сблъсък, Стойко тръгва към кухнята, а брат му - след него. Там малкият брат взима ножа и започва да го удря по лицето. Накрая улучва сънната артерия. Дали битката между братята е продължила в хола, или трупът е преместен там след убийството, следствието тепърва ще изяснява. В самопризнанията си Стойко разказва, че изпира слиповете си, измива ножа, облича се и вика дядо си. Тогава звъни и на „Бърза помощ“. Сигналът е получен в 1.50 часа.

Минути след линейката откарва трупа на Траян в моргата, 16-годишният Стойко си ляга да спи. На другия ден е арестуван. Сед като за около 12 часа изяжда няколко кроасана, пие кафета и коли и уморява целия състав на РПУ Петрич, Стойко прави пълни самопризнания за убийството на Траян. След разказа за убийството полицаите намират оръжието на престъплението - нож за рязане на плодове. Ножът е скрит на специфично място, което Стойко посочва. Според криминалистите случаят в Петрич е точно толкова ясен, колкото кървавата драма в дома на полицая от Разлог през септември. „Никой път детето няма да ми се върне, но 

> **да не ми тормозят другото“**

казва бабата. Въпреки уликите близките на Стойко са като зомбирани. „Абсурд. Ако ще мен да ме убият, ако еще Петър Стоянов да го каже - това, дето го пишат, няма да го повярвам“, реди бабата. „Искаме охрана от полицията, защото сме сигурни, че тук е влизал убиец. Преди една вечер пак чухме шум. Може Трайо да е станал неволен свидетел на престъпление, може да е въвлечен в нещо. Ще се борим докрай, за да докажем, че Стойко не го е убил“, включва се и лелята на момчетата Цветанка Тончева.

> **Идолът**

В компютърните среди на града убитият Трайо е известен като Мозъка. Не е отличник, но му върви математика и химия. Завършва гимназия с много добър успех. Иска да учи програмиране в София, но първата година не кандидатства. Мечтае да отиде в столицата, защото там са приятелите му. Още докато е ученик, помага в една от компютърните зали. След това няколко месеца работи в друга. „Уволних го, защото много краде от оборота. Когато го хванах, си призна и обеща да не се повтаря. След около месец пак го засякох и си отиде“, разказва собственичката на клуба Траяна Костова. Въпреки неприятните малки кражби, жената и днес е категорична, че „Трайо ѝ е станал симпатичен от първия момент“ и е „много умно момче“. Собствениците са спокойни, когато Трайо е на работа, защото може да инсталира и настройва програми, справя се с всякакви компютърни проблеми и умее да владее положението в залата. „Чак сега разбирам, че е пушил трева. Иначе много пушеше цигари и пиеше кафета непрекъснато. Не беше свадлив. Просто искаше да работи“, разказва собственичката. Трайо е изгонен през април. Повече не се появява в тази зала и в другите нямат скорошен спомен от него. Казват, че той е „по-голям пич от брат си“. Казват, че „някъде преди два-три месеца“ тръгват слуховете, че пуши трева. За Петрич това е шок - там по нивите има канабис, но местните го продават, а не го пушат. Хероинови наркомани няма изобщо. „Трайо слушаше електронна музика, даже с някакъв приятел бяха пробвали да правят музика на компютър вкъщи, но ходеше при едно момче. С него програмираха, ровеха“, споделят негови познати.

> **„Беше ми пример**

Единственият...“, разказва пред „168 часа“ по-малкият брат Стойко и  продължава: „Не давах да се каже лоша дума за него. Чувал съм, че е дрога, но не вярвах. Не си говорехме лични неща - само за компютри. Скарваше ми се, ако кажа някоя дума неправилно или не на място. Всяка негова реакция беше предварително обмислена. Искаше всичко да бъде перфектно. А аз не винаги мога да бъда такъв. Не исках да съм като него, исках да съв информиран.“ Очите му не трепват. Казва, че още не може да повярва, че брат му е мъртъв. Спира дотук. Негови приятели споделят, че през последните месеци се дразни от това, че „идолът“ пуши трева и го свързват с него. Иска брат му да влезе да учи в София, дори му търси сборници по математика.

„Стойко копираше батко си във всичко - в облеклото, в музиката, в компютрите. Той едва от няколко месеца се запали по компютрите, преди не разбираше нищо. Смяташе брат си за по-умен,

> **къпеше се в сянката му**

Всички приемаха, че щом  е брат на Мозъка, значи и той разбира - като естествен наследник. Никога не споменава баща си. Мечтае за хубав компютър, връзка с Интернет, кутия течен шоколад и пакет цигари.“, изреждат приятелите му.

„Стойко боготвореше Трайо, беше му като баща. Само веднъж се сдърпаха заради някакъв файл. След това Стойко отиде и му се извини. Думата на Трайо беше закон - никога не му възразяваше и не му задаваше въпроси. Не съм го виждал лош или злобен. С нищо не е показал, че може да извърши убийство“, казва приятел на 16-годишното момче. Същото повтарят и останалите. За тях той е добрият, по-лъчезарен, общителен. „Имах неприятности. Не потърсих помощ от никого, но само Стойко се сети и дойде да ми помогне“, спомня си друг връстник. Децата казват, че Стойко е толкова послушен, колкото те не биха могли да бъдат никога. Без да възразява, чисти, пере черги и подрежда, дори и да иска в този момент да е навън с приятели. Майката на братята е категорична, че през последните години те са се сближили и дори не са си повишавали тон.

> **Малкия мозък - прагматик**

Не са много нещата, които успяват да извадят Стойко от равновесие. Последният път, когато избухва, е срещу девойка от класа. Тя казва, че иска да има приятел, който да ѝ купува много неща. Стойко подскача с думите: „Сега момичетата гледат само парите.“ Той няма пари. Веднъж спечелва 300 лева на Бинго - дава 200 на майка си, а с останалите си купува дрехи. Казват, че е „малко сприхав“. Мрази чалгата, алкохолът и момичетата, които „ходят по парите“. Никога не говори за брат си и дрогата. Явно не споменава нещата, които го нараняват, защото изключително рядко споменава и баща си. Миналата година, когато Стойко се връща от Пазарджик, където живее баща му, споделя: „Държеше се все едно съм чужд човек, не ме познава. Един ден ме попита „Ти, още ли си тук?“

> **„Стойко не е много смел**

По-малките момчета са му се подигравали, викаха му „Шматка!“, а той не реагираше. И то не защото са по-малки, а защото се усещаше, че го е страх. Силен е само на думи. Реагираше като дете. Искаше да изглежда мъжкар, но ставаше смешен, като се надуе... Нисък човек, пък се пъчи... Сякаш искаше да е по-страшен“, споделят съученици. За учителите той е момче, здраво стъпило на земята, със силно развит аналитичен ум. Прагматичен. Не се пазари за отсъствия. Добър ученик - не създава проблеми, не показва емоция, не вдига шум в клас, не се набива на очи, не е лидер. „Не е лъчезарен. По-скоро в очите му има някаква хитрина. Първо обмисля ситуацията и тогава реагира“, анализира преподавателка.

> **Без илюзии**

„Искам да живея като човек, а не като нищо“, пише Стойко в едно от есетата си по етика. Последното пише през март. От няколко теми избира да се „излее“ за това „как човек реагира в конкретна житейска ситуация“. Зад паравана на обобщенията показва себе си и своето семейство. Разказва, че сякаш е надраснал съучениците си, че в семейство без майка или баща децата порастват по-бързо. Бащата на Стойко е известен в Петрич с успешния си бизнес в зората на демокрацията и срамния фалит преди 6 години. Тогава Драгнев-старши зарязва жена си с Две момчета и едно новородено в ипотекираната къща на родителите си. И тръгва да търси щастието с друга в Пазарджик. Оставя ги с всичките си дългове и не прави нищо, за да ги изплати. Казват, че е интелигентен мъж, инженер. За последните години не се връща нито веднъж в Петрич. Идва, когато големият му син е убит, а по-малкият е в ареста за убийството му. Тогава вижда и най-малкия - Калин. Той е вече на 6 години и е щастлив, че „един чичко го глези“.

„Втрещих се, когато стигнах до момента, в който Стойко пише, че „ситуацията става особено сложна, когато някой в това семейство употребява алкохол, цигари и наркотици“, разказва учителката по етика Тинка Чаракчиева. Стойко е единственият ученик, който употребява думата „наркотици“. Когато Чаракчиева решава да им върне писмените работи и да попита 16-годишното момче какво има предвид, Стойко не е в час. На следващия ден вече е в ареста.

Сега най-вероятно Стойко ще се върне в училище. Там ще трябва да оцелее. Защото, както е имало такива, които да казват в лицето му истината: „Брат ти пуши трева!“, така ще се появят и тези, които ще го нарекат: „Убиец“. Те няма да са неговите приятели, но няма и да са враговете му... Може би ще са крясъкът на задушената му емоция.
