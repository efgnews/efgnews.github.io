---
title: Ако НАТО не иска да се бори с Русия, нека се обедини с нея
description: Старият континент трябва да мисли за собствените си икономически интереси и има право да конкурира САЩ. Обединена Европа може да се противопостави на влиянието на ислямския фундаментализъм, смята кметът на Санкт Петербург Анатолий Собчак.
author:
  - Даниела Теофанова
  - Миролюба Бенатова
  - 168 часа, бр. 27/1994, стр. 23
date: 1994-07-11
tags: ['НАТО', 'Русия', 'Анатолий Собчак', 'Жириновски']
cover:
  image: ./images/1994-07-11-ako-nato-ne-iska-da-se-bori-s-rusiya-neka-se-obedini-s-neya/cover.webp
  caption: "Професорът юрист Анатолий Собчак, един от лидерите на руското движение за демократични реформи, е сред най-близките хора на Елцин. Член е на Президентския съвет и е един от авторите на новата руска конституция. През 1973 г. не е бил допуснат да защити докторската си дисертация поради изложените в нея либерални възгледи. Собчак има над 200 научни трудове в областта на правото."
  hiddenInSingle: false
---

**— Анатолий Александрович, по време на лекцията си в София вие развихте идеята за „колективна европейска безопасност“. Миналата година Елцин заяви, че НАТО не трябва да се разширява на Изток - това е една и съща теза, нали?**

— Ние сме против това източноевропейските страни да се присъединяват към Северноатлантическия пакт без Русия. Когато нещо се прави без Русия, то е срещу нея; ако зад идеята за разширяване на НАТО не стои желание за борба с Русия, а стремеж за интеграция на Русия направо с други европейски страни, тогава нека да работим заедно, в един пакт. Ние сме готови да се включим, подписахме инициативата „Партньорство за мир“. Но ако Европа отново се раздели на две, от една страна Русия, от друга страна цяла Европа, това е дискриминация. Не само дискриминация, а и опасност за Русия, защото при това положение по нашите граници ще се съсредоточат мощни военни сили, и то на обединени държави.

**— Какво според вас може да запълни вакуума след разрушаването на биполярния модел в света?**

— Именно това, за което говорих по време на лекцията си - системата на колективна безопасност. В света съществуват много опасности, в това число и за Европа, и ако ние не съумеем да се обединим в рамките на континента, ще се подложим на непредвидимите опасности на бъдещето. Аз не изключвам Щатите от Европа, мисля, че европейската безопасност, ако говорим за отбраната, по никакъв начин не може да бъде насочена срещу САЩ, тъй като САЩ и Канада са приобщени към НАТО, ако обаче говорим за икономическо партньорство, разбира се, обединена Европа е по-силният партньор... Ние трябва да мислим за собствените си интереси, защо трябва да мислим за интересите на американците? Не става дума Европа да влиза в противоборство със САЩ, а за нормална конкуренция. Европа има право на това, същото се отнася и за Обединена Европа. От това ние можем да имаме само полза.

**— И този съюз за защита на Европа, от друга страна, ще бъде барикада пред ислямския фундаментализъм? Такава ли е идеята?**

— Знаете ли, ислямският фундаментализъм е особен проблем. Той е твърде сериозен и за Русия, защото целият юг е мюсюлмански, и в Русия има много народи с това вероизповедание. (Например в Петербург има около 100 000 мюсюлмани, ние се стараем да им създадем максимално благоприятни условия за живот. Тук е най-голямата джамия в Европа, ремонтираме я с държавни пари. Но има региони като Татария, южните републики, където мюсюлманското население е преобладаващо, и ние не можем да се съобразяваме с това.) Така че проблемът не е теоретичен. Аз мисля, че единството на Европа е твърде сериозен фактор, който ще пречи на разпространяването на мюсюлманския фундаментализъм, особено като се има предвид агресивната му същност. За Русия е много важно да бъде заедно с цяла Европа по този въпрос.

**— Как ще коментирате изказването на Жириновски, че в евентуална следваща война Русия ще е победител, а България вече няма да съществува на картата?**

— Не е необходимо думите на болни хора да се разпространяват по целия свят от средствата за масова информация. Жириновски каза, че мечтае руският войник да си мие краката в Индийския океан, но ако някой отчете, че това го казва болен човек, не би го разтръбявал по света. Той наистина е болен. Жириновски не е политик, а човек с конкретна диагноза. Но туй, слава богу, не влияе на руската политика.

Знаете ли Христаков, героя на Гогол от „Ревизор“? Този празен човек, който искаше да се направи това, което не е? Жириновски е нашият политически Христаков, вече прекроил всички граници на Европа, заплашил всички с безотговорните си приказки.

**— Да, но неговата партия спечели 23 процента в парламентарните избори на 12 декември?**

— Да, наистина, но знаете ли защо? Защото каза като Ленин: „Когато дойда на власт, ще взема от богатите къщите и мерцедесите им и ще ви ги раздам.“ Ленин говореше същото: „Водка, хляб и работа.“ Затова доста избиратели се довериха на Жириновски.

**— Не ви ли безпокои фактът, че за него гласуваха твърде много офицери?**

— Това, че те гласуваха, сега ме безпокои, но съм сигурен, че няма да го направят втори път, защото той не изпълни и не може да изпълни нито едно свое обещание, това са обещанията на Христаков.

**— А какво бихте казали за популярната теза, че Жириновски е добре обмислена тактика на КГБ?**

— Точно така, и аз не го мисля, а го знам, защото по това време бях член на Съюзния парламент. Либерално-демократическата партия на Жириновски беше създадена от КГБ.

**— Имате ли доказателства?**

— Най-голямото доказателство за това бе в един германски вестник, където беше отпечатана справка, получена от Владимир Волфович през август 1991 г., в която пише, че той не сътрудничи на КГБ. Но освен това аз се обърнах към КГБ, за да изясня има ли в архивите им досие на Жириновски. Официално ми отговориха, че няма, но по нашите правила това е невъзможно, защото Жириновски през комунистическите години беше два пъти в Турция. През тези години на пътуващите задължително им се съставяше досие и освен това той не само пътува, но и беше арестуван, излежа три месеца в турски затвор. Той не може да няма досие и аз си направих изводите, че е имал, но е изчезнало. Освен това, когато една такава структура създава партия, тя не го обявява по вестниците, това е задкулисно и тайно дело. Но хайде да помислим, коя беше първата партия, която се регистрира след отмяната на чл. 6 от Конституцията на СССР, регламентиращ ръководната роля на КПСС? Не Комунистическата, а Либерално-демократическата, а Либерално-демократическата партия. 

**— Анатолий Александрович, в началото на визитата си заявихте, че сте в България с надеждата да съживите връзките между София и Петербург. Сега, на заминаване, оптимист ли сте?**

— Аз разговарях с президента Желев и споделих с него, че искаме да купим домати, грозде, вино, тютюн от България, и неговият отговор беше: „Ние също сме готови, стига да има какво да продаваме.“ Принципно завършихме преговорите с Министерството на търговията за внасянето на български цигари в Петербург, там създаваме съвместно предприятие за преработка на вашите полуфабрикати. Същото искаме да направим и с виното. В момента ние купуваме някои стоки от Индия или САЩ което ни струва скъпо, и цените в Русия са значително по-високи от Западна Европа. Ние можем да вложим капитали във ваши предприятия, а вие можете да вложите капитали в руските преработвателни предприятия.

Ние сме заинтересувани да създадем конкуренция, за да върнем на пазара българските стоки. Това е нашият естествен пазар и не трябва да не забравяме това.
