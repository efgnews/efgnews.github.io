---
title: Генджев заплашва с поход на чалми
description: Мюсюлмани биха поклони на терасата на НДК, оплюха ДПС и чакат Христо Матанов да признае новото им ръководство
date: 1994-11-07
author:
  - Миролюба Бенатова
  - 168 часа, бр. 44/1994, стр. 39
tags: ['мюсюлмани', 'НДК', 'главен мюфтия']
cover:
  image: ./images/1994-11-07-gendzhev-zaplashva-s-pohod-na-chalmi/cover.webp
  caption: "Без команда, но с безупречен ред, като в казармата, се нахраниха мюсюлманите от конференцията. Снимка: Хачик Румян"
  hiddenInSingle: false
---

Недим Генджев остана истинският водач на мюсюлманите в България и след избора на новия главен мюфтия Хаджибасри Хаджишериф на националната мюсюлманска конференция в НДК.

{{< figure src="../../images/1994-11-07-gendzhev-zaplashva-s-pohod-na-chalmi/molitva.webp" attr="Делегати се молиха на терасата на НДК, без да се притесняват от мръсотията, в името на Аллах." align=center >}}

„Мъжът ми иска да се занимава с политика“, сподели през „168 часа“ съпругата на д-р Генджев ден преди конференцията. Докторът дори се консултирал със свой приятел от Виена, който категорично го посъветвал да се насочи към държавните дела, а с духовните да се занимава в сянка.

Всички единодушно искаха да изберат Недим Генджев за „вожд“. Беше трудно да им се обясни, че той предпочита да бъде депутат. Уставът беше специално моделиран за тази цел. До момента той товареше главния мюфтия с още две длъжности - председател на шериатския съд и на духовния съвет. Поправките, които бяха приети единодушно, позволиха на Недим Генджев да остане в ръководството като председател на Висшия духовен съвет. През почивката той събра приближените си мюфтии и ги помоли да обърнат внимание на кандидатурата на Хаджибасри Махмуд Хаджишериф, мюфтия на Шумен по негово време. След това всичко стана по план-график. Първо беше гласувано за Генджев като шеф на духовния съвет, а след това той предложи своя човек за „голямата чалма“.

{{< figure src="../../images/1994-11-07-gendzhev-zaplashva-s-pohod-na-chalmi/gl-muftia.webp" attr="Новият главен мюфтия Хаджибасри Хаджишериф ще чака Матанов да му разчисти пътя." align=center >}}

2 милиона изръси фондацията на бившия главен мюфтия Недим Генджев за провеждането на сбирката. С тези пари бяха осигурени автобуси за делегатите от цялата страна и една от големите зали в двореца.

Представители на ДПС и на нелегитимно избрания преди две години главен мюфтия Фикри Сали обиколили всички джамии, като се опитали съ заплахи да накарат мюсюлманите да не отидат на обявената сбирка, оплакаха се мюфтии и имами от цяла България. „От хората на Сали само двама отговарят на изискванията и те са с нас. Самият Фикри е на 28 години, плевенският мюфтия е на 27, а мюфтиите на Разград и Добрич са на 23, това е в разрез с Корана. Когато Аллах е посочил Мохамед за пророк, Мохамед е бил на 40 години. В целия мюсюлмански свят главният мюфтия трябва да е поне на тези години, а районният на 35“, обясни д-р Генджев.

„Фикри Сали беше засечен да обикаля по съмнителни заведения в Истанбул“, каза на конференцията председател на джамийско настоятелство от Кърджали. По-късно Недим Генджев разкри за „168 часа“, че Фикри Сали е платил по 400$ на трима от своите, за да не го изоставят.

Шефът на дирекцията по вероизповеданията въпреки напъните на Фикри Сали и обяви, че тепърва ще преценява дали е законна или не. В три писма Христо Матанов призовавал Сали да свика конференция, на която да бъде избран духовен съвет, защото представените документи не отговаряли на изискванията.

„Легитимна или не, за разлика от 1992 година в НДК дойдоха почти всички имами, мюфтии и представители на джамийски настоятелства. Преди две години присъстващите бяха 350, събрани от кол и въже. Повечето от тях не бяха духовни лица. Сали е лежал в диципа за изнасилване, от тази година има още една жалба срещу него за същото, не може да чете Корана правилно, защото го е учил по касети и е неграмотен, а от неговите хора има и осъждани за стопанския престъпления“, припомни д-р Генджев.

Решение на Върховния съд гласи, че Методи Спасов неправомерно е отстранил Недим Генджев от поста главен мюфтия. От това обаче нищо не следва. Сега Матанов ще трябва да поправя грешките на предшественика си.

Пред журналисти Хдажишериф заяви на развален български, че мюсюлманите задължително ще трябва да върнат турските си имена, тъй като „Иван и Драган не могат да бъдат мюсюлмани“. Веднага след това си тръгна, защото гонеше автобус и Генджев разясни, че името всъщност не било фатално и всеки имал право на избор за себе си. Пресконференцията беше от името на новоизбрания главен мюфтия, но на въпросите отговаряше Недим Генджев. Предполага се, че и решенията отсега нататък ще бъдат диктувани от него, а фанатичната вяра на мюсюлманите в доктора показа, че нямат нищо против.

Документите от конференцията ще бъдат внесени в Дирекцията по вероизповеданията във вторник сутринта. „Ако не ни признаят, следващият път ще докарам пред Министерския съвет 70 автобуса с 2000 чалми, да снима CNN, да види целият свят“, обеща д-р Генджев.
