---
title: Влязоха почти единени, излязоха съвсем разединени
description: Националната свещеническа конференция ще се явява на поправителен през май
author: 
  - Миролюба Бенатова
  - 168 часа, бр. 11/1994, стр. 36
date: 1994-03-14
tags: ['БПЦ', 'имоти', 'църква', 'спор', 'разделение']
cover:
  image: ./images/1994-03-14-vlyazoha-pochti-edineni-izlyazoha-suvsem-razedineni/cover.webp
  caption: "Някои влязоха прегърнати. Снимки: Алексей Димитров"
  hiddenInSingle: false
---

И да бяха стигнали до обединение на конференцията си, свещениците знаеха много добре, че не могат да променят нищо. Дори мотивът им за възвръщане на изгубеното доверие и за доказване пред обществото не издържа. 

Скандалът от забранената за журналисти зала потече във фоайето през почивката - Свещеническият съюз ли е взел решение за събранието, или организацията е на Движението за единение на БПЦ. Стана ясно, че шефът на вероизповеданията се е заел с това, което не му е работа. Отец Амбарев го доказа с командировъчно от Дирекцията по вероизповеданията, с което е обикалял страната. Затова, изглежда, усетилите се навреме отци отказаха предложението на Матанов да им плати заплата.

{{< figure src="../../images/1994-03-14-vlyazoha-pochti-edineni-izlyazoha-suvsem-razedineni/closed-doors.webp" attr="За журналисти и за монахиня Теодосия вратата беше затворена." align=center >}}

Водени от Анатолий Балачев, 20-ина отци от Свещеническия съюз напуснаха огорчени. Последва ги председателят на съюза проф. Радко Поптодоров. Хората на отец Поптодоров май се уплашиха от това, че се малцинство, коментира отец Роман, който хем обяви, че е минал към Пимен, хем остана на конференцията.

{{< figure src="../../images/1994-03-14-vlyazoha-pochti-edineni-izlyazoha-suvsem-razedineni/from-province.webp" attr="Отци дойдоха от провинцията да се обединяват." align=center >}}

Въпреки, това мнозинството прие декларация с искания да бъдат върнати свещоливницата в Илиянци, Синодалната палата, имотите на Църквата и провеждане на църковен (без миряни) събор. По този повод Анатолий Балачев демонстрира непознаване на историята, като не пожела да се вслуша в аргумента от първия Вселенски събор на Православната църква дори императорите са били само слушатели.

Така нито Матанов успя да изживее избраната си роля на помирител, нито народът повярва, че мирът е на прага. 

Свещениците си насрочиха дата за поправителен на 12 май.
