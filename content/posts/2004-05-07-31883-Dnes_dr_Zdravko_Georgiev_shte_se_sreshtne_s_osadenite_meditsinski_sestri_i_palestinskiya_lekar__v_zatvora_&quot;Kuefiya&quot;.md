---
title: "Днес д-р Здравко Георгиев ще се срещне с осъдените медицински сестри и палестинския лекар в затвора „Куефия“"
description: Доктор Здравко Георгиев, който вчера бе освободен от либийския съд, не е бил допуснат да отседне в хотел в Бенгази, заради възражения от страна на управата на хотела. Пресата в Европа широко отразява произнесените смъртни присъди срещу българските медицински сестри в Бенгази. Вестниците подробно информират за историята на процеса, тъй като доскоро той не беше подробно отразяван в чуждите медии.
author: ["Миролюба Бенатова"]
date: 2004-05-07
tags: ['българските медици в Либия', 'Либия', 'Здравко Георгиев', 'Здравко Велев']
---

Посланикът ни в Либия Здравко Велев ще се срещне с медицинските сестри и палестинския лекар в затвора в Бенгази. На срещата ще присъстват и двама български лекари - психиатър от Центъра за жени, претърпели психическо насилие, и интернист от Правителствена болница.

Вчера наказателният съд в Бенгази осъди на смърт петте медицински сестри, обвинени в умишленото заразяване на близо 400 либийски деца със СПИН. Палестинският лекар Ашраф също получи смъртна присъда. Съдът постанови за шестимата, смъртно наказание чрез разстрел. Доктор Здравко Георгиев беше осъден на 4 години затвор, които вече е излежал. Вчера той напусна затвора "Куефия" и вече е на свобода. Лекарят ще остане в хотел в Бенгази, докато бъде уредено завръщането му у нас.

Очаквайте интервюто на репортерката на Би Ти Ви Миролюба Бенатова с д-р Здравко Георгиев в неделя, в предаването "В десетката с Иво Инджев".

В реч пред Американския еврейски комитет снощи министърът на външните работи Соломон Паси потърси подкрепа за разрешаването на случая с българските медици в Либия. Българският външен министър бе гост на 98-ата годишна среща на комитета. "Надявам се при следващото събиране сънародниците ни да са на свобода", каза Паси. В последния момент той промени изказването си и насочи вниманието на събралото се множество към произнесените смъртни присъди вчера в Бенгази.

Пресата в Европа широко отразява произнесените смъртни присъди срещу българските медицински сестри в Бенгази. Вестниците подробно информират за историята на процеса, тъй като доскоро той не беше подробно отразяван в чуждите медии.

"Дейли телеграф" коментира, че произнасяйки най-тежката присъда, Либия прехвърля на други вината за лошата хигиена в болницата, която е причина за смъртта на либийските деца. "Гардиан" посочва, че присъдите ще създадат проблеми за външната политика на Либия, която прави опити напоследък да се отвори към Запада. "Индипендънт" също се спира на последиците за Либия от тази присъда. Вестникът пише, че тя поставя Муамар Кадафи в много трудно положение и повдига въпроса дали реабилитирането му от Тони Блеър и Брюксел не е било прибързано.

Според испанския "Вангуардия" вчерашната смъртна присъда поставя в неудобно положение институциите на Европейския съюз и по-специално председателя на Европейската комисия Романо Проди. Ако Европа беше поискала категорично от Либия да премахне смъртното наказание или да въведе мораторуим върху него, сега резултатът от процеса срещу шестимата български медици можеше да е различен. Това е мнението на бившата еврокомисарка по хуманитарните въпроси Ема Бонино, публикувано от италианското списание "Вита".

Вестник "Вос де Галисия" припомня, че обвинените българи бяха задържани в продължение на повече от 5 години в началото по обвинение в заговор, насочен към дестабилизиране на либийската държава, а едва впоследствие в умишлено заразяване с вируса на СПИН.

*Източник: [bTV](https://btvnovinite.bg/31883-Dnes_dr_Zdravko_Georgiev_shte_se_sreshtne_s_osadenite_meditsinski_sestri_i_palestinskiya_lekar__v_zatvora_&amp;quot;Kuefiya&amp;quot;.html)*
