---
title: "Село Галиче избра за трети път скандалния си кмет – Ценко Чоков"
description: Село „Страх“ - както е известно врачанското село Галиче заради непрестанните кражби - избра за трети мандат бившия си кмет Ценко Чоков.
author: []
date: 2007-11-01
tags: ['Галиче', 'Ценко Чоков']
---

Чоков стана медиен герой още през 2002 година, когато ви показахме, как той еднолично и с "твърда ръка" се саморазправя с престъпността там.

Още тогава Ценко Чоков заяви, че има намерение да се откаже от властта, заради безкрайните дела за нанасяне на побой и физически тормоз, които бяха заведени срещу него. Пет години по-късно в Галиче се върнаха Антон Хекимян и операторът Любомир Тасев.

От няколко дни Галиче отново е едно спокойно село. Ценко Чоков печели изборите категорично с повече от 70% или 751 гласували от 1100 души, имащи право на глас.

Когато видя екипа ни обаче, не успяхме да се убедим в това, че можем да разговаряме спокойно.

Ценко Чоков: "Камерата да спре веднага...Махайте се оттук...Вървете в селото - с мен няма да говорите...Казах ви да се махате оттук - ей симпатяга, не ме провокирай..."

- Не сме дошли с лошо!

Чоков: "Няма значение - махай се...Помолих те да се махнеш от дома ми...С мен няма да говориш никога..."

Джипът на Ценко Чоков обикаляше около колата ни - докато не се убеди, че не сме на улицата, на която живее.

[През 2002 година Миролюба Бенатова показа един от битите жители в Галиче, който е уличен в кражба.](2002-02-09-kmetut-na-galiche) Тогава и Чоков беше по-разговорлив.

Легендите за саморазправите в Галиче се помнят и днес.

Виолета Фучанска: "Имаше такъв случай, че бяха откраднати едни неща - пръскачки, фуражомелки - наредени на площада, а крадците вързани и бити...и така".

Оказва се, че старата слава на Чоков е причина хората от селото да гласуват за него, защото - както казват те - с този човек кражбите ще спрат.

*Източник: [bTV](https://btvnovinite.bg/61277-Selo_Galiche_izbra_za_treti_pat_skandalniya_si_kmet_.html)*
