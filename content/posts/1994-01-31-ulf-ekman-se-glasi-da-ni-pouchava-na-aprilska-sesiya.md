---
title: Улф Екман се гласи да ни поучава на априлска сесия
description: Родителски комитет за забрана на сектите смята, че властите чакат „огън и кръв“, за да вземат сериозни мерки
author: 
  - Миролюба Бенатова
  - 168 часа, бр. 5/1994
date: 1994-01-31
tags: ['секта', 'Слово на живот', 'Улф Екман', 'Швеция']
cover:
  image: ./images/1994-01-31-vurhovniya-sud-she-osporva-registraciyata-na-slovo-na-zhivot/cover.webp
  alt: "След тази демонстрация институциите се размърдаха. Снимка: Борис Разаклиев"
  caption: "След тази демонстрация институциите се размърдаха. Снимка: Борис Разаклиев"
  hidden: false # hide everywhere but not in structured data
  hiddenInSingle: false # hide on single page
---

Родителски комитет за забрана на сектите ще се регистрира в
най-скоро време, казаха неговите членове. Родителите, възмутени
от бездействието на изпълнителната власт, сами събират
изобличителна информация за проблемните сдружения. Влизат в
неприятната роля на шпиони, които преследват собствените си деца.

„Няма нищо по-страшно от това да виждаш как твоето интелигентно
дете, което е имало своите цели и амбиции в живота, се превръща
в манипулирана част от безлична маса. Ръководителите абсолютно
контролират живота на „подчинените“ си. Всеки дебне другия за
„издънка“ и в „името на Бога“ се проявява като доносник“ -
заяви поредният родител, потърсил редакцията на „168 часа“.

Членовете на комитета смятат, че куражът, събран м.г., за
недопускането на Улф Екман в страната, е много малка част от
необходимото. Крайно време е тези, от които зависи, да
престанат да приемат сектите за нещо безобидно, жалват се
родители.

В последните си търсения те  са наблегнали на финансовата
осигуреност на „Слово на живот“. Оказало се, че даренията не
се ползват само за пътувания до Америка и Швеция. Пастор Бакалов
например вече не обитавал жилищната кооперация, а къща в елитен
квартал. Освен това като придобивка за „общото дело“ се преодставяло
и БМВ-то, купено на старо. То, разбира се, се ползва само от отбрани.
300 000 лева е месечният наем за залата, което предполага много
всеотдайни дарения.

Измислен е и друг начин за финансиране. Сдружението се занимава с
търговска и издателска дейност. Само книгите на Улф Екман, преведени
и издадени на български език, са осем. Продават се пет комплекта
аудиокасети с проповеди, чиито цени стигат до 500 лв. Единичните
касети с гласа на Бакалов и помощниците му са около 30 и струват
по 40 лв. парчето. До момента видеокасетите са само 4 по 130 лв.
В рекламните брошури на „Слово на живот“ се съобщава, че през януари
т.г. списъкът ще бъде увеличен.

На всяко богослужение водачите подтикват паството да купува повече
артикули, защото това била „духовната храна, без която християнинът
не може“. Родителите твърдят, че децата им често пазаруват. За
улеснение на листовките е записана и банковата сметка на сдружениет,
„Слово на живот“ - 911180597001-6 в Стопанска банка.

До края на учебната година на Библейското училище са планирани пет
семинара, като за този през април отново е предвидено присъстието на
Улф Екман. В момента шведът Джони Карлсон е в София и обяснява
„характера на Бога“ на „затворен семинар“, сочат брошурите.

Комерсиалната същност на „Слово на живот“ абсолютно доказва думите на
Рон Хъбард, пастор на нетрадиционна американска църква. „Ако човек
наистина иска да направи милиони, най-добре би било да създаде нова
религия.“