---
title: Скандал за пари в Алма матер
description: Вместо да връщат надвзети такси, в някои факултети искат още суми
date: 2000-03-31
author:
  - Миролюба Бенатова
  - 168 часа, бр. 13/2000, стр. 22
tags: ['университет', 'СУ', 'Софийски университет']
---

„Ако си изтеглите парите, ще ви спрем от магистратурата“, казва Божидар Ангелов от ръководството на Факултета по начална и предучилищна педагогика (ФНПП) в СУ на студенти. „Защо?“ Няма аргумент. За първия семестър на магистърските програми там студентите редовно обучение са извадили по 300 лева, а задочниците по 153 лева. Кандидатите за по-високата степен на висше образование са извадили по 300 лева, а задочниците по 153 лева. Кандидатите за по-висока степен на висше образование само от този факултет са над 200. Таксите, по които са се записали те, са определени произволно. Възползвайки се от неяснотата в новия Закон за висшето образование, деканите на много факултети приемат, че бъдещите магистри ще плащат суми като за студенти пети курс. Проверката на Сметната палата от края на 1999 г. установява, че тълкуването на постановление на МС от 12 август м.г. е неправилно, парите са надвзети неправомерно и сигнализира в МОН. От там пращат разяснение, че вместо по 150 лева, задочниците трябва да плащат 22 лева, а редовните магистри вместо по 300 лева - 44. Такава е определената от МС такса за първокурсниците. Същото повтаря и заповед на ректора на СУ „Климент Охридски“ проф. Боян Биолчев от 21 януари: магистрите трябва да плащат такси като студенти в първи курс, а разликата от внесената и дължимата сума да бъде възстановена. На задочниците веднага би трябвало да им бъдат върнати по 131 лева на човек, а на редовните - по 256 лева. Вместо да връщат присвоени суми, от ФНПП обясняват, че таксата за втория семестър няма да бъде променена.

В началото на януари 2000 г. Философският факултет към СУ „Климент Охридски“ възстановява сумите на своите студенти. Когато същото се опитват да направят и тези от ФНПП, удрят на камък. „Оказа се, че заповедта на ректора е скрита. Лъгаха ни една седмица, че нещо не е получено във ФНПП“, разказват студенти. „Не мога да накарам преподавателите да влизат на лекции за тези пари“, коментира пред бъдещите магистри Божидар Ангелов от ФНПП. Т.е. големите такси се ползват за хонорари. Което, според финансистите от Ректората, е също неправомерно.

Сега обаче се притесняват как ще завършат. „Много от преподавателите ни гледат „на кръв“, защото сме раздухвали проблема“, казват те. Дори техни колеги роптаят. И са готови отново да платят тройно и петорно, за да си получат дипломните.

Ето какво обяснява за случая зам.-ректорът на СУ „Климент Охридски“ доц. д-р Димитър Гюров: „В постановлението за държавните такси нямаше нищо за магистърските и за това решихме, че те ще бъдат същите като заминалата учебна година. Още при проф. Лалов правихме запитване до МОН. Получихме писмо, че таксите за магистърските програми трябва да бъдат като за I курс. Но на Академичен съвет единодушно се прие таксите да бъдат като миналогодишните. Логиката е, че не може магистърските програми да струват като тези на първокурсниците. Има опасност, ако се върнат сумите, да не може да платим на преподавателите, за които тези часове са над задължителния хорариум. Но таксите ще почнат да се връщат от 3 април.
