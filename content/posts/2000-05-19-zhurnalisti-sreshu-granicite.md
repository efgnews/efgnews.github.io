---
title: Журналисти срещу границите
date: 2000-05-19
author:
  - Миролюба Бенатова
  - 168 часа, бр. 20/2000, стр. 19
tags: ['сътрудничество', 'журналисти', 'медии', 'визи', 'Турция', 'Гърция', 'България']
---

Да се обърнат към властите за решаване на проблема с визовите бариери, тъй като представителите на медиите от граничните райони на Турция, Гърция и България пътуват твърде често и това им пречи, решиха представителите на медиите от трите страни в Одрин. Журналистите ще поискат решение на високо ниво за издаване на дългосрочни многократни визи. Дали това наистина ще стане, не е ясно. С организирането на срещата на журналисти от тракийските райони турците показват, че са готови да направят нужното. 

Около 40 турски, български и гръцки журналисти събира Първият международен симпозиум за представители на медиите от пограничните райони, ръководен от председателя на Дружеството на тракийските журналисти в Турция Лютфю Каракаш. Шефовете от втория по тираж вестник в Турция „Хюриет“, собственици на медии в Гърция, представители на кореспондентски бюра от тракийските райони на трите държави два дни обсъждаха как да облекчат работата си, как да отстояват свободата на словото и може ли да има нов прочит на историята, в който да липсва натрупването на омраза и взаимни обвинения.

„Налага се да чакаме с дни пред консулствата, за да получим визи за съседните държави. Визите трябва да бъдат премахнати“, казва бившият председател на дружеството на тракийските журналисти Незих Демеркент и продължава: „Много дълго Гърция не даваше визи на кипърските журналисти. Щом гръцките полицаи играха футбол с турските в Истанбул, значи няма нерешими проблеми.“

Обща база данни в Интернет, която да бъде захранвана с информация от Гърция, България и Турция ще задейства в близката половин година, стана ясно още на симпозиума. Вангелис Василиадис, политически коментатор в най-големия гръцки телевизионен канал TV MEGA и собственик на вестник и радио, има готов проект за създаването на обща уебстраница. Има и предложение за финансиране по линия на ЕС.

До два месеца в Гърция ще бъде обсъдено създаването на бюро в Хасково, което ще събира и въвежда информация за българските погранични райони. То ще бъде оборудвано с пари по същия проект.

„Въпреки че говорим различни езици, ние имаме сходен манталитет и начин на реагиране. Между Германия и Франция имаше сериозни проблеми. Сега съществува истинско сътрудничество особено в туризма. Защото сигурността и ценностите са приоритет. Трябва да искаме още повече свобода на Балканите“, каза Исмет Солак, представител от ръководството на в. „Хюриет“.

Получените от организаторите поздравителни телеграми от премиера на Туриця Гюлент Еджевит, председателя на Меджилиса Йилдъръм Акбулут, от почти всички министри и някои депутати, с извинение, че не могат да присъстват, показва, че събитието е прието сериозно в южната ни съседка. В организацията на срещата бяха включени всички институции в Одрин. Валията (областният управител) Мехмет Джансевен и кметът Дженгиз Варнатопу са ангажирани лично. Този факт говори много, тъй като в Турция местната власт е изключително силна. Там валията се назначава от Министерството на вътрешните работи, има широки правомощия и не командва единствено военния гарнизон. За срещата в Одрин пристигна и консулът на Турция в Пловдив. Той лично търси контакт с представителите на българските медии. Затова пък българския консул в Одрин Русин Филипов не намери време нито да се появи на форума, нито да се срещне с журналистите от България. Каза на организаторите, че е много зает. Вясна се само на един официален обяд.