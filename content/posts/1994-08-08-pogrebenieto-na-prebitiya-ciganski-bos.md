---
title: Погребението на пребития цигански бос
description: Присъстващите бяха категорични, че са подложени на геноцид
date: 1994-08-08
author:
  - Миролюба Бенатова
  - 168 часа, бр. 31/1994, стр. 11
tags: ['побой', 'цигански бос', 'убийство']
cover:
  image: ./images/1994-08-08-pogrebenieto-na-prebitiya-ciganski-bos/cover.webp
  caption: "400 човека се събраха на погребението на Любчо Терзиев! Снимка: Владо Стоянов"
  hiddenInSingle: false
---

37-годишният Любчо Софиев Терзиев беше погребан в събота. Съобщението от пресцентъра на Дирекцията на полицията е, че Терзиев, обявен за един от циганските босове в Пазарджишко, е починал в казанлъшката болница. Заедно с тази версия столичен всекидневник твърди също и че задържаният е закаран в Казанлък за очна ставка в полицията, след което умрял от сърдечна недостатъчност в ареста без следи от насилие. Така според изнесената информация се оказа, че мафиотът е издъхнал на две места.

Екип на „168 часа“ присъства на погребението. Видът на трупа абсолютно опровергава „осведомените източници“. По цялото тяло и главата на Терзиев се виждаха огромни рани, изгаряния и отоци. За да се установят следите от побоя, не се изискваше нищо повече от поглед. Изглежда, лекарят от Съдебна медицина в Стара Загора, който е поставил подписа си под заключението „сърдечна недостатъчност“, е бил принуден да го направи. А за издаване на документ с невярно съдържание би трябвало да го очаква съд.

Около 400 бяха присъстващите на погребението. Всички те се оплакаха, че са подложени на геноцид и че „тука ще стане като в Босна“. Естествено, не се намери никой, който да каже, че заловените от полицията са наистина виновни. Циганите викаха в един глас, че истинските престъпници са на свобода. На въпроса познават ли ги, отговаряха: „Не, но не са заловените“ или „Не разбирам български, не мога да говоря“.

Между „изпращачите“ се появи и мургавият Александър, собственик на автомивка в „махалата“. „Влезнаха ми през нощта. С черни маски бяха. Ние с жената спяхме с детето между нас, а те дойдоха и ме изритаха, както си бях гол, от леглото. Дърпаха и жената, насилиха я... Взеха 10 пръстена и 10 400 лева. Удряха ме с оръжие, с палки, както си бях чисто гол... Още пред къщата изпаднах в безсъзнание... Нищо не ми казаха... Заплашиха жената с пистолет да мълчи... После ме пуснаха, защото съм бил невинен и брат ми ме занесе в болницата.“

Александър разказа прекалено подробно преживяванията си за човек, изпаднал през това време в безсъзнание, но зверските рани по цялото тяло са факт. Най-сериозните са на таза и по гърба. Следите са предимно от удари с тъпи предмети, а охлузванията и драскотините не се броят. Ченгетата обаче се погрижили специално децата да останат невредими, призна жената на Александър.

В пазарджишката полиция никой нищо не е знаел и не знае за акцията. „Шефът пристигна вчера на работа спокойно с кифлата и кафето, без да подозира нищо. Всичко е било организирано от София“, каза за „168 часа“ дежурният офицер. В събота следобед според различни източници полк. Ботьо Ботев се намираше или в Пазарджик (където не беше), или в Пловдив, или в Стара Загора, или в София. От четирите града отговаряха, че е на друго място.

Смъртният случай беше провокирал излизане в пълна нелегалност на организаторите. Това измести центъра от положителния ефект на акцията върху последвалото изопачаване на истината и пълното информационно затъмнение от страна на властите. С фалшивото медицинско заключение и недоразуменията ченгетата натрупаха вредни пасиви. Абсурдна изглеждаше и въртележката, в която са попадали циганите, тръгнали да дирят арестуваните си роднини. Виновни или не, те са се намирали някъде, но къде точно, най-малко са знаели в пазарджишкото управление.

Дали задържаните са наистина престъпници, би трябвало да установи следствието, а жестокото убийство и побоищата необяснимо защо съкратиха процедурата.
