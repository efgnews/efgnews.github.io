---
title: Американски пастори ще ни тормозят легално с трудови визи
description: Ако у нас сектите биват регистрирани по следните критерии, които важат за Европа, всички ще останат под чертата.
date: 1994-12-05
author:
  - Миролюба Бенатова
  - 168 часа, бр. 48/1994, стр. 35, 36
tags: ['мормони', 'пастори', 'Христо Матанов']
---

Преди седмица представители на мормоните в България посетиха шефа на Дирекцията по вероизповеданията Христо Матанов. Искали да уточнят въпроса с визите за престой на пасторите им от Америка. Църквата на Исус Христос на светците от последните дни, както се водят мормоните у нас, е регистрирана в Дирекцията по вероизповеданията. До сега всички „вестители на благата вест“ преживяваха като туристи. „Въпросът в момента се урежда“, уточни за „168 часа“ Христо Матанов. През иглените уши за регистрация са допуснати 8 църкви, за които запознати твърдят, че са точно толкова вредни, колкото и вече незаконните. По силата на новото постановление обаче всички те, предимно с контакти в Америка, ще могат съвсем легално да посрещат учителите си.

Матанов обясни, че дирекцията ще трябва да потвърди, че религиозната общност е законна и гостът има трудов договор с дадена църква. Това ще бъдат единствените изисквания за чуждоземните пастори да получат едногодишна трудова виза за България. „Те и преди седяха, но като туристи. като им изтечеше едномесечната виза, отиваха до границата и пак“, каза Матанов. Шефът на дирекцията смята, че е по-добре да са „стабилно мисионери“, отколкото „мисионери туристи“, и тъй като не може да бъде въведен критерий за самата доктрина регистрираните с перфектни документи си прокарват агентурата.

А и тези, които вече са извън закона, също си действат, само дето не могат да бъдат контролирани, признава Матанов. За това им помага и Хелзинкският комитет с безумните си обвинения за нарушаване на човешките права. „Хората около Емил Коен не са си направили труда да изучат европейската практика. Те се позовават повече на американския опит“, коментира шефът на вероизповеданията.

А практиката в някои страни като Австрия, Германия и Чехия е безкомпромисна. От 1992 г. законът, приет от чешкия национален съвет, поставя изискването общността да има най-малко 10 хил. пълнолетни привърженици, постоянно живеещи на територията на Чехия. А за традиционните от сорта на евангелистите и баптистите - най-малко 500. В Австрия религиозните сдружения се делят на официално и неофициално признати, като тези от втората група нямат право дори на домашни сбирки, ако държавата прецени, че това е в ущърб на обществото и в разрез с нормите му. „Нали искат критерии... Ако въведем тези или подобни, всички ще са под чертата“, коментира Матанов.