---
title: Пушкаров бил президентската алтернатива на Луджев
description: Макар и приета с неприязън, петата група ще бъде обект на флирт, прогнозират сини и червени
author: 
  - Миролюба Бенатова
  - 168 часа, бр. 7/1994, стр. 23
date: 1994-02-14
tags: ['Пушкаров', 'Луджев', 'Парламент']
---

„Петата група е поредният опит за осъществяване на
президентската идея за демократична алтернатива“, жлъчно
коментираха соцдепутати малко след като Пушкаров официално
обяви създаването на отрочето.

Червените, без да щат, преповториха думите на синия лидер
Стгефан Савов, който заяви: „Желев отдавна каза, че ще има
президентска партия, и ние не се учудваме от това, което
става.“

Новото формирование не разчита на никаква електорална
подкрепа, разбива двуполюсния модел и разширява центристкия
спектър - това е парекселанс идеята на Желев, твърдят
подозрителни народни избраници.

Никой от тях не е виждал Пушкаров да се среща с Желев. Той
обаче прочел декларацията на 65-те за активизиране на парламента
и издигането му над политическите пристрастия.

Новото формирование е твърде аморфно, за да може да промени
парламентарното пространство. Вероятно чрез него държавният
глава търси алтернатива на Луджев и на Томов, защото в едни
бъдещи избори би било добре да има и други лица, които
олицетворяват идеята за „доброто СДС“, опасяват се народните
избраници.

Никой обаче не отрича, че петата група става фактор, с който
старите парламентарни групи ще трябва да се съобразяват. Тя
не може да бъде изключена от кулоарните преговори, предхождащи
почти всяко важно гласуване. Доскорошните аутсайдери имат 15
гласа, които могат да накланят везните в една или друга посока
въпреки декларациите, че щели да гласуват шарено. Освен това
петата група тепърва ще се включи в голямата битка за
зам.-председателски постове и ще има претенции за свои квоти в
парламентарните комисии. С други думи „аутсайдерите“ вече ще
бъдат обет на флирт.
