---
title: Армията се самоизтребва
description: 14 са убийствата от началото на годината до сега, миналата жертвите са 33. Извращенията са неизброими. Министърът се оплаква от „некачествени“ войници
author:
  - Зина Соколова
  - Миролюба Бенатова
  - 168 часа, бр. 27/1994, стр. 10, 11
date: 1994-07-25
tags: ['армия', 'инциденти']
cover:
  image: ./images/1994-07-25-armiyata-se-samoiztrebva/cover.webp
  caption: "Мъчителите на редник Булиев получиха по 3 и 5 години затвор. Снимка: Шаварш Артин"
  hiddenInSingle: false
---

Ден преди полагаемата отпуска, месец преди рождения си ден и два преди уволнението загина редник Манол Динев от айтоското поделение 26 200 (б. а. - всички вестници и телевизии съобщиха за несъществуващото 22 200). Случайният изстрел е „произведен“ от редник Николай Желязков на 11.7.1994 година.

Само след седмица, на 18.7.1994 г., редник Димитър Нанев от поделение 32 110 в Любимец се застрелва, сам, при безумна игра с личното си оръжие.

Редник Станислав Ибуешв е единственият свидетел на саморзастрела. „Влизаме в стола. Митко не искаше да яде, но остана при мен, бяхме приятели. Не забелязах кога е взел автомата, видях само, че сложи пълнител. Мислех, че е празен. Зареди и започна да се смее. Уплаших се и му казах да не си прави майтапи, но той не спря. Показа ми, че пълнителят е пълен. Опря дулото до слепоочието си, като не преставаше да се усмихва. Започна да си играе с мекия спусък. Натисна го леко. Нищо не стана. Но втория път гръмна. Видях го как се метна като парцалена кукла.“

{{< figure src="../../images/1994-07-25-armiyata-se-samoiztrebva/stanislav-ibushev.webp" attr="Редник Станислав Ибушев е единственият свидетел на „самоубийството по невнимание“. Снимки: Първан Първанов" align=center >}}


Митко отдавна си играел с огъня, казва приятелят му. Често си правел експерименти с празно оръжие. Лежал и в ареста за буйния си нрав, но се проявявал като „пълен непукист“.

Лошото е, че момчетата идват при нас в години, в които е трудно да бъдат променени и възпитани. „Сега от деца стават мъже или си мисля, че вече са станали, което е по-страшното“, казва заместник началник-щабът на поделението в Любимец Румен Кавков.

{{< figure src="../../images/1994-07-25-armiyata-se-samoiztrebva/atanas-nanev.webp" attr="Подполковник Атанас Нанев, командир на поделението в Любимец, се чуди „с коя глава мислят момчетата“" align=center >}}

В Айтос обаче чуждото нехайство се оказва фатално за редник Манол Динев. Приятели на Николай Желязков (станал убиец от глупост) разказват, че месец преди трагедията той откраднал и скрил в сумката си два бойни патрона. Днес явно това е често явление в армията, но офицер от запаса твърди, че преди години за всеки патрон и гилза се е държала най-строга отговорност - „пълзели сме по земята да ги търсим, само и само да се отчетем“. Изглежда, сега сили за

> **такъв контрол няма.**

Една от причините е недостига на младшите офицери във войската. Върху техните глави се струпва прекалено голяма отговорност и те не могат да се справят...

Взводът, воден от старшина-школник Калоянов, се връщал от автомобилния парк. По пътя редник Желязков слага празен пълнител и по навик произвежда контролен изстрел, за да сложи предпазителя. Това е и грешката. Откраднатите патрони са в пълнителя и пронизват вървящия до него редник Динев. „Не помня кога съм заредил!“, казва по-късно пред следствието Желязков.Военните опровергаха изнесената информация, че Динев е почнал в Бургаската болница - той е издъхнал още пред отделението.

Мненията за Желязков са противоречиви. Той е от Айтос и вече целият град знае за случилото се. Приятелите му изцяло застават зад него. Но майор Йотов, отговорникът по информацията, е краен. „Той е син на старшина, хората от града говорят, и аз така мисля, че е невъзпитан, груб и още от преди си е с наклонност към хулигански прояви.“

След смъртния случай всички са наплашени. „Остават ми 57 дни до уволнението и не ходя на стрелби. Знам ли какво може да направи някой завеян новобранец“, казва редник Димо Стоянов.

> **Абсолютно безсилие на военните**

да се справят с дисциплината в армията е болест на системата демокрация според майор Йотов. Войниците влизат в казармата с негативна нагласа, без мотивация, без стимул и затова никой офицер не е в състояние да изисква от тях дисциплина. Преди време по линия на Министерството на отбраната било проведено социологическо проучване сред новобранци. Само 30 на сто от тях са влезли с желание, за останалите 70 на сто е съвсем точна думата „отбиване“ на военната служба.

Демокрацията съкрати с половин година службата, но от това не олекна на никого. Преди много по-трудно някои се освобождаваха от военна служба, сега наборът едвам се попълва. Освен младши офицери в много поделения не достигат и войници и те през ден дават наряд. Яд ги е на всички, които могат да си отлагат службата. Повечето признават, че ако имат възможност, никога няма да отидат в казарма.

Убедени са, че ако имат пари, също ще могат да избегнат тази повинност.

> **„Който има пари, се освобождава.**

С пари всичко става в този живот. Вече двама-трима от нашата батарея се уволниха предсрочно“, казват момчета от Горна баня.

„Няма го принципа на психическата съвместимост. Събираме ги на едно място всякакви, дори и младежи с присъди“, признава майор Йотов.

Преди наборните комисии са имали доста сведения от политически и всякакъв характер за новобранците, казва Н. Ненев, председател на работната група за преодоляване на извращенията и издевателствата, която да подпомага ръководството на МО и парламентарния секретар на министерството. А сега се минава в друга крайност и младшите офицери нямат представа за наклонностите на новобранците. А за пристрастеност към наркотици, алкохол, криминални прояви трябва да се знае.

След

> **донаборните комисии почти не поставят диагноза „ограничена годност“**

Така войникът влиза в казармата, без никой да подозира за някое по-леко заболяване, от натоварванията състоянието му се влошава и често се налага изобщо да го освободят от службата. Вместо да му се даде да върши подходяща работа.

Липсата на елементарна дисциплина също си казва думата - всички инциденти, свързани с пиянски прояви, показват, че уставът не се спазва - за употреба на алкохол се полага арест.

„Влизаме различни, а излизаме еднакво тъпи“, е мнението на тези, които трябва евентуално да бранят родината. От глупост и скука става всичко. С часове седят в лавката, пушат и си говорят глупости. Преди време войниците вкарали една циганка в канцеларията на поделението и я държали 24 часа, да им задоволява нагона. Пет мургави братя ѝ се изреждали по график, докато най-накрая тя не се развикала. Дори майор Йотов не отрече, че имат проблем с извращенията и че това е масово явление.

В танковата бригада в Горна баня сега е спокойно. Името ѝ гръмна през 1992 година, когато редник

> **Севдалин Примков уби по непредпазливост**

с картечница свой другар.

- Момчето твърдеше, че въобще не е учено преди това да стреля с картечница, но и ротният му има определена вина - казва командирът на бригадата подполковник Янко Рашкев. - Не може да дадеш картечница на най-слабия и най-гърчавия. Това е тежко оръжие. Момчето получи условна присъда, която сега обжалва.

- Не е хубаво да се дава такава статистика, но за 3 години, откакто съм командир, инцидентите са само три - освен случая с картечницата и самоубийството, преди месец, по време на отпуск, наш войник падна от 8-ия етаж в „Красна поляна“ - казва подп. Рашкев.

Командирът на бригадата тук е близо 20 години и помни много по-черни времена - „в началото на 80-те бях ротен, тогава 12 войничета загинаха само за една година“. В онова време за трагичните случаи обаче разбираха само близките на убитите. Подп. Рашкев е забелязал, че

> **инцидентите се редуват според командващите**

Ако командирът е човечен, умерено взискателен и създава спокойна обстановка за работа, тогава и произшествията са по-малко. Когато е строг и жесток, задачите се изпълняват нервно, припряно.

Съобщенията за трагични инциденти в пресата стряскат всички, а родителите на бъдещи новобранци категорично отсичат, че децата си в казармата няма да пратят. Опит да се успокои обстановката е подготвено

> **проекторешение, което звучи почти цинично:**

„Младежите, чийто братя са загинали при изпълнение на воинските си задължения, да бъдат освободени от наборна военна служба.“ Този текст като допълнение на чл. 92 от Законопроекта за отбрана и въоръжените сили ще предложи Министерският съвет. В мотивите си военният министър е направил откритието, че „нещастните случаи на срочнослужещи се отразяват зле върху техните семейства. В тези случаи родителите не желаели да бъдат подлагани на нов психически тормоз.“ Депутатите най-вероятно ще гласуват този текст. Законът няма как да предпази казармата да не затрие единственото дете в семейството, каквито са два от случаите в Дупница.

Комисията е подготвила предложения, които да улеснят воденето на следствието - например да се подсигуряват съдебните заседатели. Те са военни и ако в деня на процеса не ги пусне началникът, нещата могат да се отлагат до безкрайност. Поне от това, което става в цивилните съдилища, едва ли може да се мисли, че във военните делата приключват по-бързо. А ако и там наказаната престъпност е в рамките на 1 процент, то надеждите на пострадалите родители за справедливи присъди силно намаляват.

Родителите на Слави Иванов от Дупница чакат делото. Мъчителите на редник Булиев, които го надуха с компресор, получиха наказания от 5 и 3 години затвор. Върховният съд потвърди присъдата, но тя може да бъде ревизирана по реда на надзора. Човекът, който не обжалва нищо по времето на процеса, беше самият редник Булиев. Междувременно той се записа в дружеството на военноинвалидите от Плевенския регион.

Майор Йотов спомена, че 10-12 частни фирми спонсорирали поделението в Айтос. Войниците обаче са на друго мнение. „Местните милионери отпускат пари, а в замяна искат безплатна работна ръка по обектите си.“

Страната ни не може да се лиши от армия. Но призваните да служат в нея с право са отчаяни от това, което виждат наоколо. Политиците мислят само как да си удължат мандата и да установят контрол върху войската заради собствената си сигурност. Висшите военни пък треперят предимно за своите постове - чакат закон или съкращения. Младшите офицери и войниците са оставени сами на себе си.