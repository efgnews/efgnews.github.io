---
title: "Баща от Ловешко с години държал трите си деца под ключ"
description: След дългогодишни опити на институциите децата на Елена и Димитър Дюлгерови от село Дренов бяха настанени в Центрове от семеен тип
author: ["Миролюба Бенатова"]
date: 2013-01-17
tags: ["деца под ключ", "Дренов"]
cover:
  image: ./images/2013-01-17-bashta-ot-loveshko-s-godini-darzhal-trite-si-detsa-pod-klyuch/cover.webp
  caption: "Снимка: Getty Images/Guliver Photos"
  hiddenInSingle: false
---

**Три деца бяха отнети от баща им, държал ги затворени в дома им в продължение на години, без да ги пуска на училище. След дългогодишни опити на институциите децата на Елена и Димитър Дюлгерови от село Дренов бяха настанени в Центрове от семеен тип.**

Това е станало във вторник, след като е бил получен сигнал от майката на децата. Тя алармирала, че бащата извършва насилие върху децата без да става ясно дали то е физическо или психическо.

{{< video src="/miroluba-benatova/2013-01-17-bashta-ot-loveshko-s-godini-darzhal-trite-si-detsa-pod-klyuch.mp4" poster="/miroluba-benatova/2013-01-17-bashta-ot-loveshko-s-godini-darzhal-trite-si-detsa-pod-klyuch.jpg" >}}

Димитър Дюлгеров по професия е лекар. Работел в болницата в Плевен допреди десет години. Оттогава е безработен и живее сам с децата си - съпругата му, която работи в Англия, издържа цялото семейство, предаде репортер на bTV.

Семейната драма датира още от 2004 година, когато бабата, майка на бащата подава първия сигнал до институциите, че внуците й не ходят на училище и са държани у дома принудително, без никакви социални контакти. Въпреки до преди ден властите не са имали начин за въздействие върху ситуацията.

Социални работници, правили опити да посетят същата в селото през годините, обясниха пред bTV, че били посрещани с агресивно поведение и обидни думи от страна на бащата.

„Децата не посещаваха училище – това е най-големият проблем. Бащата не оказваше никакво съдействие. Не е позволявал на колегите да влязат дори в двора. Иначе от децата става ясно, че имат привързаност към родителите си”, казват двете жени от социалните служби.

От 2011 институциите са разпоредили ограничаване на родителските права на майката и бащата, но реално решението не било приложено. Бащата продължил да не пуска децата си навън, образовал ги сам, както намери за добре.

Съпругата му, която е в чужбина и която е женена за Димитър Дюлгеров от 22 години, каза в интервю за bTV, че през последните дни нямала никакви контакти с децата, това я обезпокоило и затова алармирала полицията.

„Нямат контакти с други деца, само по интернет, но дори и тогава всичко се контролира. Излизат само, за да ходят на шах, но с придружител – баща им или мен. Нямах правото на глас, винаги съм смятала, че той е главата на семейството и аз трябва да съм лоялна независимо от всичко”, обяснява Елена.

Съсед на семейството разказа, че бащата бил обиден на обществото и държавата и искал да предпази децата си. Самият Димитър поиска 10 000 лева от екипа на bTV, за да разкаже историята си – парите били по-важни от това хората да чуят гледната му точка. „Представете го както искате, и без това ще ни плюят”, беше неговият коментар.

Началникът на Районното полицейско управление в Ловеч е издал заповед за полицейска закрила на децата, които са на възраст от 13 до 17 години. Те имат и сестра, която е 19-годишна. Четиримата никога не са посещавали училище и не са напускали дома си.

*Източник: [bTV](https://btvnovinite.bg/bulgaria/bashta-ot-loveshko-s-godini-darzhal-trite-si-detsa-pod-klyuch.html)*
