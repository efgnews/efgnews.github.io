---
title: Следствието за задушения нигериец ще се води в Австрия?
description: Тримата полицаи ще отговарят за непредумишлено убийство
date: 1999-05-06
author:
  - Миролюба Бенатова
  - 168 часа, бр. 18/1999, стр. 20
tags: ['убийство', 'Австрия', 'полиция']
---

В непредумишлено убийство най-вероятно ще бъдат обвинени тримата австрийски полицаи, задушили от съображения за сигурност 25-годишен нигериец, твърдят от Специализираната следствена служба (ССлС). Инцидентът бе на борда на самолет на авиокомпания „Балкан“ по редовен полет Амстердам-Виена-София на 1 май.

Срещу Александър Кройцбергер (33 г.), Йозеф Бинглер (41 г.) и Йохан Рознер (41 г.) от специализираното полицейско управление за чужденци в Австрия ще бъде повдигнато обвинение по чл. 122 от НК за това, че на 1 май са предизвикали смъртта на Н. Маркос.

Според съдебните медици нигериецът е починал от задушаване именно по време на полета за София. Оттук е трябвало да бъде прекачен на самолет за Лагос. Имигрантът е екстрадира от Австрия след отказ за убежище. Нигериецът твърдя пред имиграционните власти, че е 

> **член на вуду-секта,**

която го преследва, защото е нарушил правилата ѝ.

В 18.30 часа на 1 май Маркос е качен на самолет на авиокомпания „Балкан“. Според очевидци нигериецът е „внесен“ с вързани ръце и крака пред очите на всички пътници. Сред тях е имало 50 деца от холандски хор, които са изпаднали в шок от гледката.

Съпровождащите го полицаи твърдят, че той се е съпротивлявал още в микробуса на път за летището. Крещял и

> **си удрял главата в стъклото**

Когато го качват в самолета, Маркос продължава да крещи. Австрийците твърдят, че първо са му запушили устата с лепенка и тъй като по време на полета продължавал да буйства му залепват и носа. Не уточняват обаче кой от тях го е направил.

Според екипажа нигериецът е утихнал още преди самолетът да отлети. Виждат, че очите му са изцъклени и зачервени. Чак след кацането в София полицаите съобщават, че има проблем. Оказва се, че Н. Маркос е мъртъв. Пред следствието те обясняват, че не са проверявали дали диша, защото са

> **мислели, че е изпаднал в транс**

Според запознати австрийките полицейски власти и бюрото на „Балкан“ във Виена са извършили нарушения на правилника за превозване на лица с ограничени права на IKAO (Международна организация за гражданско въздухоплаване). Екипажът на самолета е уведомен в последния момент, че ще извозва екстрадиран.

Според правилата при такива случаи пътниците трябва да бъдат изведени от салона, да се качи екстрадираният и когато всичко е наред, пътниците отново да седнат по местата си.

Дългогодишни служители на „Балкан“, участвали в екипажа, твърдят, че

> **случаят е прецедент**

Обикновено екстрадираните са придружавани само до самолета и ако трябва да преминат транзит, както в случая, на място ги поемат местните власти. Българските служби не са уведомени дали Маркос има криминално досие.

Представителите на специалното полицейско управление за чужденци не са носили в себе си заповед за екстрадиция, твърдят от следствието. Според разследващи такъв документ не е показан на представителя на „Балкан“ във Виена, както не е предоставен и тук на разпитите.

И тримата австрийци са разпитани в ССлС. Те не са задържани, тъй като наказанието на непредумишлено убийство е ниско и няма данни, че ще се укрият. Полицаите са настанени в „Гранд-хотел София“.

На 4 май в МВнР е постъпила официална нота от австрийската страна с искане цялото предварително производство и разследването на инцидента да бъде прехвърлено във Виена. Заради този случай австрийският министър на вътрешните работи Карл Шльогер най-вероятно ще подаде оставка.
