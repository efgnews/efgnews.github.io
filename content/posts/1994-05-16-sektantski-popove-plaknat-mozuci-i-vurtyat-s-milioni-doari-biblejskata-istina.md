---
title: Сектантски попове плакнат мозъци и въртят с милиони долари библейската истина
description: Стопанска дейност за милиони извършват регистрираните с нестопанска цел организации и превръщат паството си в евтина работна ръка, докато българските власти се правят на разсеяни
author:
  - Майа Христова
  - Миролюба Бенатова
  - 168 часа, бр. 19/1994, стр. 21
date: 1994-05-16
tags: [ 'секта', 'Слово на живот', 'пастор Бакалов', 'промиване на мозъци', 'експлоатация на труда' ]
cover:
  image: ./images/1994-05-16-sektantski-popove-plaknat-mozuci-i-vurtyat-s-milioni-doari-biblejskata-istina/cover.webp
  caption: "В проповедите си, размножени на видеокасети, пастор Бакалов се кани да завладее ключовите постове в държавата. Снимки от телевизионния екран"
  hiddenInSingle: false
---

Идващият петък е последният ден, в който сектите и сдруженията, осъществяващи религиозна и религиозно-просветна дейност, могат да подадат молба до Министерския съвет за пререгистрация по Закона за лицата и семейството (ЗЛС). Първата партида от 50 кандидати е получила становище от Дирекцията по вероизповеданията и чака крайното решение на кабинета.

Ще бъдат пререгистрирани само фондации и сдружения, обвързани с православната религия или с вероизповедания, регистрирани по Закона за изповеданията в България, гласят кулоарните слухове.

Нямат шанс за пререгистрация според шефа на Дирекцията по вероизповеданията Христо Матанов сдружения, чийто председател по документите им е Бог например или такива, които са вписали в устава си, че се издържат от държавния бюджет, както Балканската библейска фондация. Учението на „Свидетелите на Йехова“ пък забранява отдаването на почит на националния флаг, което ще създаде проблеми на последователите им в казармата.

Сектите обаче не желаят да останат зад борда и

> подготвят ответен удар.

Всички, на които бъъде отказана регистрация по ЗЛС, ще се обединят в „Български християнски църкви на вяра“ с общ устав и програма и ще кандидатстват за регистриране като официално вероизповедание у нас.

Отказът за пререгистриране може да се обжалва, но едва ли успешно, защото той може да се даде „по целесъобразност“, което е необратима формулировка.

> „Ако държавата забрани сектите, те ще продължат дейността си нелегално“,

увери „168 часа“ Тошко Тенев, адвокат на „Слово на живот“ и „Истина от Сион“.

Клиентите на г-н Тенев смятали да съдят правителството заради наложената им пререгистрация. Решението на кабинета дали да бъдат регистрирани, било намеса на изпълнителната власт в съдебната, обясни той.

Софийската градска прокуратура е започнала проверка, за да открие нарушават ли с дейността си „Свидетелите на Йехова“ и „Истина от Сион“ конституцията и законите. Столичната дирекция на вътрешните работи извършила проверка на училището в зала „Сливница“. Резултати няма.

Според Христо Матанов проповедите на пастор Георги Бакалов и най-либерално погледнати са израз на религиозна нетолерантност: „Бакалов казва - „Аз мога да кажа, че Българската православна църква е от Сатаната, мога и да не го кажа“, но всъщност го казва, нали?“

Пред паството си в зала „Сливница“ Бакалов с пълна сила крещи, че православна цъкрва у нас всъщност „никога не е имало“, че тя е проводник на „православен фундаментализъм“. Законите и институциите ни, твърди Бакалов, са корумпирани и некачествени и „Слово на живот“ щяло да създаде по-добри.

Прокурорите ни обаче не слушат проповедите. А в тях Бакалов, който често твърди, че няма политически амбиции, уверява: „Аз искам да атакувам цялата политическа сцена, аз искам да атакувам икономиката, аз имам слово за политиците, за армията, за училищата, за семействата на тая нация, за религиозните организации на тая нация, аз идвам да променя всичко из основи!“

Пасторът неведнъж е прокламирал създаването на „държава в държавата“, която да е абсолютно финансово независима от околния свят.

„Един ден ние

> ще имаме свои представители в правителството и парламента, а защо не и президент

от нашата църква“, казва Бакалов през 1992 г., когато „Истина от Сион“ е все още никому неизвестно сдружение, а той - негов лидер. Тогава младият пастор отявлено проповядва на сбирките си победа в изборите за СДС. И сините печелят сектантските гласове, а в. „Демокрация“ е май единственият, който не води кампания срещу тях, дори с готовност публикува на цяла страница добре „платени съобщения“ за Южноевропейската конференция на вярата.

Систематана пастора много напомня на тази в американските затворени общества, където основната цел са парите, които членовете внасят. А с финансовата независимост идва и политическото влияние за сметка на наивността на последователите, използвани като евтина работна ръка.

Натрупването на капитал в случая със „Слово на живот“ у нас е все още в примитивен стадий. Властите обаче се правят, че не виждат как

> организацията с идеална цел извършва стопанска дейност.

„Дъщеря ми се отказа да учи в университета и сега плете пуловери заедно със своя „сестра“ от „Слово на живот“, разказва майка на момиче, което от две години твърдо посещава сбирките на Бакалов.

Зачестяват случаите на напускане на домовете и образуване на миникомуни. Повечето от учениците в зала „Сливница“ са студенти, прекъснали висшето си образование. За да могат да се издържат, те започват работа. Плетене на пуовери, продаване на стоки (без алкохол и цигари) или образуване на шивашки кооперации са някои от начините за изкарване на минималните доходи.

„Слово на живот“ има свое издателство, което бълва книги, аудио- и видеокасети. То не било незаконно според адвоката им, защото в устава пишело, че могат да „разпространяват библейски истини“. Зад тази формулировка се крие стока, промиваща мозъци и струваща огромни суми, а властите нехаят.

Превръщането на зала „Сливница“ в училище се оправдава със същата фраза. Школото не е получило лиценз от Министерството на образованието, макар че събира училищна такса и издава дипломи. Законът обаче се заобикаля под претекст, не се касае не за учебно заведение, а за „библейски център“. След заличаването на „Слово на живот“ от съдебните регистри то продължава да действа защото управителният му съвет решил да прехвърли дейността на „Истина от Сион“. В проповедите си обаче Бакалов продължава да говори само за „Слово на живот“. Формалното прехвърляне е достатъчно за Столичната голяма община да не нареди на СДВР да запечата училището.

> Парите, които един член на сектата печели с труда си, не излизат от затвореното общество.

Десятаците и даренията са най-осезаемите приходи. Само 3-4 са назначените на щат в организацията, твърди адвокатът. Най-отбраните мозъци се занимават с издателството. Другите чакат Бог чрез Георги да им даде насока в живота.

Всички работни звена се стремят да задоволяват вътрешни потребности. Дори и елементарна шивашка кооперация от двама членове на сектата вече работела само с вътрешни поръчки. Така се извършвали и фризьорските услуги. Членовете съзнателно подбирали професиите си така, че след време да бъдат полезни точно на тази система. Повечето постепенно се отказали от светската си кариера, за да вложат силите и възможностите си в изграждането ѝ.

Близки до тези среди твърдят, че немалко влиятелни личности симпатизират на „Слово на живот“ или членуват в нея. Неотдавна пастор Бакалов приветствал на всеослушание присъстващи на сбирка представители на СДС и други политически сили. Малко след това организирал коктейл за бизнесмените - членове на обществото му. На осемстотинте редовни последователи дори не било съобщено за официалния прием, още по-малко за повода. Обсъждан бил един от проектите на Бакалов.

Повече от година и Иво Недялков, президентът на „Ийст-уест интернешънъл холдинг“, е вербуван за каузата, твърди отлично осведомен източник. Най-младият милионер в България не бил единственият с големи финансови възможности.

Около него и колегите му по портфейл винаги имало усмивки и доброжелателни физиономии от страна на едрите, иначе недостъпни риби от сектантската йерархия.

> Невъзможно е да се установят парите на сектите,

обясни Христо Матанов. Дирекцията по вероизповеданията има право да изисква бюджетите само на регистрираните по Закона за изповеданията, и то „за сведение“.

„Преди няколко месеца ги поискахме - някои дадоха, други - не, но се вдигна голяма врява, че това е следене в най-груб вид. Нямаме финансова служба към дирекцията и аз се отказах да следя за парите. Те ми дават документ за 75 000 лева разходи и 80 000 лева приходи, дошли всичките от десятък. Аз не мога да докажа, че не е вярно“, сподели безпомощността си г-н Матанов.

А финансовите операции на някои религиозни движения са огромни. Всиш служител от Църквата на мормоните призна пред „168 часа“:

„За три години сме дали един милион долара на България, но не го афишираме, защото не сме дошли да ви купуваме. От наши пари се издържа очната клиника в „Младост“, в Смолян изпратихме камион с английски учебници, наши учители преподават английски език без заплата, даваме ви храна, дрехи, книги. Даваме пари на различни общини, но кметовете не казват, че тези пари са от мормоните. Те казват - парите дойдоха от международна агенция, но ние сме ги дали на агенцията, иначе тя откъде ще ги има. През нея даренията ни за България минават без митнически такси.“

Мистериозната добра агенция не може да е друга освен Агенцията за чуждестранна помощ, смята г-н Матанов. Неговата дирекция обаче няма право да следи коя цъква какво праща и кого купува в страната ни.