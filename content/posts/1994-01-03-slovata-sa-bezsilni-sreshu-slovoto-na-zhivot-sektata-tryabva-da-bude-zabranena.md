---
title: Словата са безсилни срещу „Слово на живот“, сектата трябва да бъде забранена
description: 25-годишен инженер, майстор на спорта, знаещ три езика, продава найлонови пликове и иска да става пастор
author: 
  - Миролюба Бенатова
  - 168 часа, бр. 1/1994, стр. 37
date: 1994-01-03
tags: ['секта', 'Слово на живот', 'пастор Бакалов']
---

„Баща съм на 25-годишен син, за когото късно разбрахме, че членува в
сектата „Слово на живот“. Никога не ни беше създавал проблеми и обръщахме
повече внимание на малкия. Оказа се, че е там от две години. Майстор на
спорта по шах е, завърши инженерство, знае три езика - английски, гръцки
и руски. Прекъсна ученето си, за да влезе пълноценно в лоното и с всеки
изминал ден все повече се фанатизира и отклонява от реалността“, сподели
пред репортер на „168 часа“ член на родителския комитет за забрана на
сектите.

За четири години стаж
> Бакалов започва да усвоява все повече тоталитарни методи

за контрол върху овцете си. Родителите непрекъснато сигнализират, че
навършилите 18  години деца напускат демонстративно домовете си с
втълпена от „учителя“ реплика, че са самостоятелни. Комуни образувал
вдъхновеният наставник, за да може по-лесно да контролира дали
стриктно се изпълнява измисленият му канон. Държи „студентите“ в
така нареченото библейско училище редовно да посещават денонощните
занимания, конференции и семинари, пише отсъствия, ако някой прогресивен
кръшне, и не отчита факта, че не само духовната храна е достатъчна.

„Синът ми първо ни каза, че сутрин имат занятия в училището, а
следобед ще работи, за да не ни затруднява финансово, но впоследствие
се разбра, че от молитви и разни други дейности не му остава време за
това. Сега продава като амбулантен търговец найлонови пликове пред ЦУМ
и почти гладува. Имаше на книжка някакви запаси, вече е на нула. Рядко
се прибира. Като си дойде и му предложим да седне с нас на масата, той
започва да ни критикува, че мислим само за стомасите си, забравяме Исус
и същевременно изяжда по две тенджери.“ - продължава бащата, пожелала
да остане анонимен.

> Средно 20 хиляди получавал на месец пастор Бакалов,

твърдят отчаяните родители, често пътувал до чужбина, дори заминал в
Америка за раждането на дъщеря си.

98% от родителите на объркани деца не са съгласни с членството им в
подобни общности. Останалите се примиряват поради изявления от рода:
„Аз съм преди всичко дете на Бога и той ще ме вземе, където ми е
отредено, а ти ще се пържиш в Ада. Ще си отида, когато Бог реши.“
Според потърпевши тези заплахи не са свързани със самоубийства, а с
напускане на дома, но въпреки всичко хвърлят в паника.

Масово прекъсване на университета, дори на средното училище, установили
родителите. Фанатизмът и недвузначните напътствия на водача подтиквали
не един успешен студент да прегърне библейските знания. „Синът ми каза,
че ще завърши библейското училище и след това Бог можел да го използва
за пастор. Истината трябвало да се разпространи по целия свят и той бил
необходим не с многото си интелектуални знания, а като мисионер.“ Според
родителите Бакалов превръща повярвалите му в непълноценни хора, които
не са в състояние да се реализират извън затвореното общество на „Слово
на живот“. Умножили се уволнения на сектанти от работа или постепенното
им отстраняване чрез понижаване на длъжността. Ерудираният инженер карал
казарма след университета. Там изпълнявал перфектно задълженията си,
дори заменял други момчета на дежурства, за да си отидат вкъщи, но
неадекватното му поведение принудило военните да го пратят от елитното
поделение в шеста глуха. „Отидох да се позаинтересувам от причините и
тъй като съм военен, лесно разбрах истината. Непрекъснато агитирал
съвойниците си, дори когато строявал взвода, пред всички затварял очи
и благодарял на Бога, че е строил войниците. Обясниха ми, че не могат
да допуснат такова нещо, колкото и да е изпълнителен. Досрамя ме и напълно
ги разбрах. Понякога толкова ме вбесява с проповедите си и ехидната
си усмивка, че ми идва да го убия.

> А ми е син, моя кръв, нищо не мога да направя“

Подигравките и подмятанията на познати и приятели също не само че не
навеждат на размисъл последователи на „Слово на живот“, а още повече
затвърдявали вярата им в доктрините. Отхвърлянето ги карало да се
чувстват сигурни в правотата си, а уволненията и нереализацията в
обществото ги превръщали в мъченици на вярата. Най-праволинейните
ставали отговорници на домашни други по осмотрение на Бакалов. За
преминалите през глад и всякакви други изпитания имало награда - 
контрол на част от паството.

Повечето от послушниците са изключително скромни и тепърва там се
учат как да общуват с околните. Комплекси от отхвърляне в миналото и
прекалена стеснителност ги поставили в положението на хора без право
на алтернативен вариант. Прекъснати са всякакви взаимоотношения
с хора от „света“. Приятелствата между братята и сестрите са
задължителни. Локалният отговорник стриктно следи дали правилата
се изпълняват. Членовете на дадена домашна група (домашните групи
са по квартали и се посещават всяка седмица - б. а.) според устава
на сдружението са длъжни да се разбират и обичат, независимо че са
събрани произволно. Забранено е дискутирането на теми, различни
от Библията. И всеки е длъжен на всеослушание да си каже проблемите,
за да му покажат грешката и да го върнат пътя колективно.

„Синът ни убеждава, че всичко е наред. Там не пушели, не пиели.
Абсолютно били изключени сексуалните връзки преди брака, но ние и
с това не сме съгласни. Как ще се оженят двама млади, ако не се
познават. Това ще бъде един обречен брак, който ще се поддържа
изкуствено поради вярата. Сигурен съм, че ще бъде мъчение и за
двамата. Нашият отпреди си беше необщителен и сигурно жена за
ръката не е хващал. Аз понякога се шегувам с приятели, че ми трябват
връзки за да му намеря гадже“, коментира забраните пред „168 часа“
безсилният родител. Според специалисти насилствените задръжки
причинявали психически стрес и можели да имат опасни последствия.
При момичетата от секти се наблюдавали чести смущения на менструалния
цикъл поради ненормалното потискане на сексуалните желания. Когато
„грешни мисли“ нападнат членове, по устав следва дълга молитва за
прогонване на дявола. Убеждението, че сексът преди брак е грях,
можело да доведе и до проблеми след това. Много усилия, дори лечение,
щели да са необходими на „благословените" партньори, за да се отпуснат
в пълноценна връзка, смятат психолози.

Комитетът на родителите недоумява защо правителството бездейства.

> Най-малко 800 фанатици щели да плъпнат из България след четири месеца

и нищо нямало да може да ги спре. Регистрацията им е напълно законна
и все още няма нови постановления, които да ги поставят в по-тесни рамки.
