---
title: Война съм преживяла, но такъв ужас не е бил
description: Майка Юстина, игуменка на Килифаревския манастир
author: 
  - 168 часа, бр. 21/1994, стр. 10
date: 1994-05-30
tags: ['БПЦ', 'насилие']
cover:
  image: ./images/1994-05-30-vojna-sum-prezhivyala-no-takuv-uzhas-ne-e-bil/cover.webp
  caption: "Игуменката Юстина плаче от мъка и никога няма да забрави унижението."
  hiddenInSingle: false
---

Имаше епархийски съвет и се бяхме събрали 50-60 човека. Прокурорът Ванев дойде и каза: „Напускайте територията!“ Дядо Григорий поиска писмена заповед за изхвърляне от митрополията. Аз познавам прокурора като добър човек, но онзи ден го съжалих този злобар, дано не му стане нещо лошо. Не от мен или от нас, църковните, от горе има друг. Такова безобразие прояви, че и турчин да беше, щеше да се смили. Оплакваме се всички от комунистите. Аз 50 години навърших тук, в манастира, за миг не съм имала притеснение при комунистите.

Полицаите започнаха да ни изхвърлят един по един. Чух прокурора да казва: „Чупи, изхвърляй, чупи, продължавай!“ Това му бяха нарежданията. Останах последна и не исках да стана от стола. Сега имам синини по китките, за които ме стискаха. Прокурорът даваше нарежданията на полицията да ни бута и блъска. Аз не можах да се позная после, като се видях на една снимка. Расото ми на една страна, шапката - на друга.

Преседяхме навън от 13 до 20 часа. Прокурорът не искаише да влезе да види какво е станало. После каза: „Ако не се бяхте противили, нямаше да ги има тези щети.“

Демокрацията има ли очи? Понеже разклониците не се явили три пъти, ние можем да се приберем. Само 6 човека са разколниците и прокурорът ги поддържа.

Не се знае докога ще съм жива, но винаги това ще ми бъде пред очите. И война съм преживяла, но такова нещо никога не е било. Да ви изповядвам един грях, дето го сторих, няма да го повторя. Аз подкрепях студентите в Търново и със скромната си пенсия купувах салами, яйца и хляб. Стачкувах заедно с тях, за да свалиме комунистите, Андрей Луканов, за което му се извинявам много. Мислех, че нещо ще бъде добро. Само след месец ме писаха „червена игуменка на Килифаревския манастир“ във в. „Демокрация“, и то цял месец ме писаха. Кое ми е червеното? Аз не си познавам родителите. Те са катастрофирали, от осемгодишна съм тук, югославянка съм.

Но вярвате ли, това е втората нощ, в която не мога да заспя. В ушите са ми тези звуци, това разбиване. Всичко стана, сякаш го вършат престъпници. Фашистите да бяха вътре, комунистите нямаше да го направят. Кой ще плаща? Много ми е мъчно. Полицаите не са виновни. На мен дядо владика, като ми нареди нещо, длъжна съм да го изпълня. Прокурорът нареждаше, после си изми ръцете с полицаите. Чудя се как не се срамува от света. Да подкрепи пияниците, щото тия, дето разколниците направиха попове, са пияници. Браво на Негово прокурорство, и който му е дал диплома, браво. Но ще му мисля лошо, въпреки всичко. 

Срам ме беше да погледна владиката, когато го влачиха като чувал (плаче). Скъсаха му булото и расото, вир вода беше, и него изхвърлиха. 50 години не се страхувах, сега плащам на пазач да пази манастира. Но ние няма да се дадем. Аз съм на 67 години. Повторят ли - гладна стачка пред митрополията, докато не умре някой.
