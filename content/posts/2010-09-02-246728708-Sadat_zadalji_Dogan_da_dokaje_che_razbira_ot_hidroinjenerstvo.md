---
title: "Съдът задължи Доган да докаже, че разбира от хидроинженерство"
description: Трябва да оправдае хонорара, който е взел като консултант по четири енергийни проекта
author: []
date: 2010-09-02
tags: ["Ахмед Доган", "Цанков камък", "Димо Гяуров", "ДПС"]
cover:
  image: ./images/2010-09-02-246728708-Sadat_zadalji_Dogan_da_dokaje_che_razbira_ot_hidroinjenerstvo/cover.webp
  hiddenInSingle: false
---

{{< video src="/other/2010-09-02-246728708-Sadat_zadalji_Dogan_da_dokaje_che_razbira_ot_hidroinjenerstvo.mp4" poster="/other/2010-09-02-246728708-Sadat_zadalji_Dogan_da_dokaje_che_razbira_ot_hidroinjenerstvo.jpg" >}}

Ахмед Доган ще трябва да доказва, че разбира от хидроинженерство и геодезия. Това разпореди Върховният административен съд. Само така лидерът на ДПС ще може да оправдае хонорара от 1 млн. евро, който е взел като консултант при строежа на четири енергийни проекта. Въпреки че лидерът на ДПС не се яви в залата, днес започна делото срещу него. Съдебната сага следи Асен Иванов.

Лидерът на ДПС Ахмед Доган е взел 1,5 млн. лева като консултант по четири мегапроекта на предишното правителство – хидровъзел Цанков камък, Доспат, каскада Горна Арда и язовир Тунджа. Тези факти бяха проверени от комисия в парламента, която реши, че има конфликт на интереси и Доган трябва да отиде на съд.

"Ние поискахме да ни се представи цялата документация, но получихме само четири договора и платежните, но не сме получили докладите за извършената работа и едва при приемането на доклада разбрахме, че други хора са представили тези разработки. Направи ми впечатление разлика в заплащането между експертите, на които е дадени 50 000 лева, а на господин Доган 1,5 млн. Ами това е разликата в оценката на учените и политиците в България”, коментира адвокатът на парламентарната комисия Елеонора Николова.

Ахмед Доган има една седмица, за да докаже знанията и квалификацията си, с които е консултирал строежа на Цанков камък.

"Мисля, че това е една фрапираща наглост и всички знаем, че е завършил философия и няма как с тези знания да извърши тези дейности. И съвсем правилно съдът задължи господин Доган да покаже тези специални знания. Той всъщност се подиграва на всички", смята Николова.

На въпрос дали очаква да се появи някоя диплома по хидроинженерство, Димо Гяуров отговори: "Само ДС е способна на това. Тя му е правила такива услуги преди години и няма да се учудя ако и сега се опитат. Но това е в рамките на шегата”.

Лидерът на ДПС ще трябва да представи пред съда и докладите за извършената от него работа.

"Отрицателни факти не се доказват. Те трябва да докажат тези неща. Това е работа на комисията. Нека да изчакаме тази седмица и да видим какво ще стане. Този доклад е само на въображение и на политически изводи", смята адвокатът Румен Еленски.

Пред bTV председателят на Комисията за конфликт на интереси разкри, че се проверява още един хонорар на Доган. Той е за 450 000 лева и е получен преди да влезе в сила Законът за конфликт на интереси през 2009 година. Депутатите ще привикат следващата седмица шефа на НАП Красимир Стефанов, за да им обясни как вървят данъчните проверки на лидера на ДПС.

Ако съдът признае, че Доган е нарушил закона, той може да бъде глобен с до 3 000 лева или да му бъде отнет хонорарът.

Потърсихме мнението на съпартийците на Ахмед Доган от ДПС. Те отказаха да коментират работата на съда и то по средата на делото, но неофициално обясниха, че казусът засяга конфликт на интереси, а не компетентността на лидера им.

*Източник: [bTV](https://btvnovinite.bg/246728708-Sadat_zadalji_Dogan_da_dokaje_che_razbira_ot_hidroinjenerstvo.html)*
