---
title: Една седмица „на гости“ в либийски затвор
description: „Ядяхме боб с ръце, най-страшният надзирател беше Джума“, разказва пред 168 часа българската медицинска сестра Т. Б. от Детската болница в Бенгази
date: 2000-06-16
author:
  - Миролюба Бенатова
  - 168 часа, бр. 24/2000, стр. 19, 22
tags: ['българските медици в Либия', 'Либия', 'Т. Б.', 'Олег Маринов', 'Емил Манолов']
---

„Не забравяйте, че сте ни били на гости“, казва директорът на затвора в Триполи на няколко български медици при освобождаването им. Денят е 16 февруари 1999 г. Късна вечер. Сестрите напускат „уютния дом“ с решетки и знаят, че е по-добре да забравят какво са преживели. Най-страшният надзирател - Джума, с дълбок белег на бузата, ръмжи, а не говори, Селма - дружелюбната надзирателка, която иска да се вклини в групата с лицемерие, гостоприемният директор, карето, неизвестността... Една седмица „на гости“ в либийски затвор не се забравя.

> **Подготовката**

„Последния месец преди арестите ни събраха паспортите. Искаха ни ги по различно време и с различен претекст. Мен ме излъгаха, че са ми подновили договора. Когато ме попитаха дали си го нося, бях изключително горда, че веднъж съм взела документа. С удоволствие го предадох...“, разказва пред „168 часа“ една от медицинските сестри, завърнали се неотдавна от Либия. Тя се казва Т. Б. и е работила една година в Детската болница в Бенгази. Все още не иска да излиза от анонимност. Очаква да започне работа тук и да затвори страницата „Либия“.

Т. Б. е една от 21-те български медици, арестувани на 8-и срещу 9-ти февруари 1999 г.

„Всичко започна към 23.30 вечерта. Бяхме си легнали... Не, не сме гледали телевизия... За какво говорите  - ние нямахме телевизори. Охраната на Детската болница звънеше по вратите. Сред тях имаше и една лаборантка. Аз попаднах в цялата история случайно. Казаха ми, че мойта приятелка Ю. е тръгнала по домашни дрехи. Тогава беше студено. Знаех, че мен няма да ме приберат, защото имам сериозен договор. Колко съм била наивна... Хванах едно такси и отидох да ѝ занеса жилетка. Влязох и не излязох повече. Бяха ни събрали в една стая на Детската болница - всички българи от дневната смяна и тези, които са отишли за нощна. Лъжеха ни, че ей сега след малко, ще ни дадат паспортите. Бъкаше от полиция. Седяхме така часове наред. Те от време на време идваха да ни „успокоят“, че документите ни се приготвят.

Чак между 3 и 5 сутринта ни изкараха навън. Набутаха ни в няколко коли по 3-4. Да чакаме. Накрая дойде един рейс. Вътре имаше други колеги. Лашкахме се по пътищата 16 часа.

Пристигнахме. Не знаехме къде сме всъщност.

Затвориха ни в огромна стая с боклуци - беше нещо като голям салон за физическо, пълен със счупени столове и кревати. Извадиха ни всичко от чантите. Странно, но ми оставиха фотоапарата. Може би са очаквали да бъда глупава и да снимам...

И се започнаха онези седем дни.

> **Първа вечер**

Набутаха ни в една килия всичките. Трябваше да спим по пет на един матрак и с едно одеяло. Мръсни дюшеци и мръсни одеяла.

Говорихме си, с извинение, че тук хем ще ни бият, хем ще ни е..т.

> **Първи ден**

Купиха 21 одеяла. Донесоха ни ги с голяма гордост - каква грижа. Някак бяха доволни, че им се налага да направят такава крупна покупка за „гостите“ си. Явно преди не са имали толкова много накуп. „Подариха“ ни и четири алуминиеви легенчета за храната. За тях това може да са чинии, но за мен са си легенчета - от онези по-малките. Ядяхме по четири от една копанка - бъркахме с ръце, няма лъжици, няма вилици. Боб с ръце яла ли си?! Пробвахме да си правим прибор от хляба - изваждахме мекото  оставаше само коричката. Но како можеш да загребеш с такава лъжица... Боб и макарони, макарони и боб. С ръце.

Кристияна още в началото посочи отсрещната килия и ми каза „Този познаваш ли го - министърът на здравеопазването (Саад Амруни - б.а.).“ Тя не изглеждаше притеснена.

В началото си казвахме: „До 24 часа трябва да ни освободят.“ Когато това време изтече, започнахме да се самонавиваме: „До три ни ще ни пуснат.“

И така не стана. Тогава се отчаяхме.

Всички дни са ми еднакви.

Какво помня?

> **Надзирателите**

- грозни чудовища - пъпчиви и с белези. Гледаха страшно.

Дадохме си дума, че излезем ли веднъж от тук, повече няма да работим за либийците. Клехме се уж, че няма да прескочим обидата. Като се тропнеше някъде врата, викахме: „А, идва консулът.“ Но не. П. няколко пъти се разплака, даже ѝ се скарах. Валя не издържаше - когато идваше от страх. Нася мълчеше. М. плачеше - десет дни преди ареста тъкмо беше пристигнал мъжът ѝ. Имаше притеснения да не е бременна... Кристияна много се държеше - спокойна жена. Другите, които ги пуснаха по-късно казват, че и после не са я видели веднъж да се нацупи или да нервничи... Сега не знам как е. После дойде момент, в който вече нямахме какво да си кажем. Дните ми се губят. По едно време мина директорът на затвора. Попита как се чувстваме. „Тук може да се изкрейзи“, каза Валя. „Искаме да дойде посланика“, отвърна друга. Тях, заедно с още две, ги отделиха в единочки.

После, когато отново ни питаха - всички бяхме доволни.

На 3-тия, 4-тия ден ни снимаха - профил, фас... Като разбрах, че ни вкарват в картотеката си, казах, че оттук няма излизане.

> **Първият разпит**

беше на Наска (Ненова). Нямаше я 16 часа. Повече не я върнаха при нас. Сложиха я в съседна килия. Беше бита. По-късно го разбрахме. Когато на другия ден я попитахме, тя само каза: „Млъкнете и се прибирайте.“

След това спряха разпитите.

На 15-ти през нощта започнаха да ни изкарват по четири. Отново ни вързаха очите и ни закараха някъде. Помня, че сградата беше с много стъпала. Преместих си превръзката и успях да мерна, че има големи колони. Заведоха ни в стая с телевизор - там бяха и полицаите от затвора. Разпитваха ни всяка по един час. После си говорихме и се оказа, чче почти никоя от нас не е питана за СПИН-а. Мен ме разпитваха за фирмата-посредник (заради познанството на бившия министър на здравеопазването в Бенгази с шефа на тази фирма, б. а). Чак накрая ми казаха „Вие нали знаете, че 393 деца са заразени със СПИН?! Какво мислите за това?“

> **Началото на края**

На 16-и вечерта в килията влезе надзирателя Джума. Посочи с пръст кой да излезе. Не отрони дума. Мисля, че това доказа, че са ни подслушвали. Аз през цялото време им казвах да си мерим приказките.

Върнаха ни в Бнгази. Вече не бяхме с вързани очи. Когато стигнахме, ги молихме да ни спрат по кварталите. Те казаха, че са ни взели от Детската болница и там ще ни завърнат. Завряха ни в една от новите сгради на болницата - необитаема, студена, празна... Нямаше мебели, нямаше парно. Донесоха ни по един дървен стол. Не мога да го забравя - беше рожденият ден на татко... Вече не смеехме да си говорим. Не ни пускаха дори до прозореца, за да не ни видят колегите от другите националности...

Докараха някакви матраци - явно искаха да ни държат и там. Тогава се появи Олег Маринов (бивш консул в Триполи, б. а). Много мил човек. Той за първи път се е появил в Бенгази на 3-ия ден. И е започнало голямото търсене. Лъгали са го непрекъснато - пращали са го по мощите да ни издирва в подземията на най-големите хотели в Бенгази - „Тибести“ и „Узо“, в подземията на италианското консулство, във всичките им полиции. После някакъв либиец, приближен на нашите, се изпуснал, че сме в Триполи.

Пуснаха ни. Маринов ни прегръщаше, целуваше ни... Някакъв полицай му се изрепчил и той го хванал за гърлото с думите: „Ти ще ги пуснеш, защото аз съм консулът на българките.“ Много знаеше Олег Маринов, беше ни влязъл в положението. Още тогава се разбра как са тормозили мъжете - хвърляли ги с главата надолу на един стол и

> **ги налагали по петите**

Един от докторите каза, че в началото боли, но после се свиква.

Маринов написа всичко до Външно още тогава - февруари 99-а. Много бързо го изтеглиха. Защо? Той наистина ни помагаше. Ако не беше дошъл, кой знае още колко щяха да ни държат в ледената стая...

Когато си заминаваше, дойде при нас да се сбогува лично с всички. Румен Петров (временно управляващ посолството, б. а.) също ни помагаше - каза, че няма да си тръгне, докато не ни върнат паспортите. И наистина - даде 3 дни на прокурора в Бенгази и на 12 март т. г. документите бяха на масата. Само дипломатът Емил Манолов не беше точен. Каза ми да ходя при прокурора сама да си искам паспорта. Казва му: „Как така?“ Той вика: „Така. Като му досаждаш всеки ден, накрая ще му омръзне и ще ти го върне.“

След като ме освободиха, стоях без паспорт и пари година и половина. Чак на 26 април 2000 г. ми дадоха виза. Добре, че си дойдох. Разбрах, че една колежка са я върнали от летището,. Ще опитва пак. Значи, не всичко е наред?!

> **Работата**

Нашата работа в болницата беше изрядна. Полякините идваха мъртво пияни на дежурство. На тях дори не можехме да предадем отделението. През август - септември 98-а започна да се говори, че спинозните деца са се увеличили. Старшите сестри ни предупредиха да работим по стерилно. Тогава изведнъж се появиха много ръкавици, преди не стигаха. Но не е вярно, че децата са само много малки - имаше и 14-годишни. Аз откъде да знам, че не се е родило така. Не може да се случи това, което твърдят. Майките са денонощно при децата си - следят всяка манипулация, дори понякога помагат.

> **Единство**

Изобщо не бяхме подготвени за това, което се случи. Когато в края на 98-а арестуваха две филипинки, те бяха пуснати за по-малко от 24 часа. Заговори се, че ще прибират полякини и тогава една от старшите, която е полякиня направо им каза: „А̀, ни пипнахте, а̀ сме довели папата.“ И наистина им се размина. Тогава прибраха Снежа и Севда. Все едно не се е случило нищо. От наша страна реакция нямаше. Отлежаха си една седмица. След като ги пуснаха, Снежа 3 дни не искаше да се връща на работа. Беше изплашена, но не разказа нищо, а се затвори в черупката си. Ако тогава беше споделила, може би щяхме да реагираме по-адекватно, когато месеци по-късно почти всички попаднахме в кюпа. При масовия арест нямаше полякини и филипинки. Само ние - българите. Месец след като излязохме, имахме уговорка да се съберем и да пишем - до институциите в България, до медиците... Трябваше да дойдат у нас. Принцесите-колежки не се явиха. После се появи напрежение. Тези, които не бяха задържани, страняха от нас. Даже имаше една, която явно се дразнеше, когато говорех, че трябва да направим нещо. Направо си ми каза в очите: „Ти няма ли да млъкнеш! Толкова добре ли ги познаваш, та ги защитаваш.“

Една от българските сестри, която живее с чужденка на по-висок поста, по-късно признава, че когато охраната на болницата тропа по вратите, съквартирантката ѝ дала знак да не отваря. Тя притихнала. И не попаднала зад решетките.

> **Обиските**

бяха фарс. Искат а ни изкарат крадли само защото откриха няколко бели престилки. Знаете ли за какво ги ползвахме в тая мизерия?! За покривчици и перденца. Аз понеже шия, имам платове разни -  на мен ми взеха ширитчетата...


– Най-страшното в затвора?

– Неизвестността ни убиваше!