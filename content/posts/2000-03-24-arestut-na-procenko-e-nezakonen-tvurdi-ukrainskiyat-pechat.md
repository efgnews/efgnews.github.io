---
title: Арестът на Проценко е незаконен, твърди украинският печат
description: Заподозреният убиец на Сергей Шанин бил отвлечен от руски спецченгета без знанието на местните служби и Интерпол, пише най-големият киевски вестник „Факты“
date: 2000-03-24
author: 
  - Миролюба Бенатова
  - 168 часа, бр. 12/2000, стр. 19, 20
tags: ["Олег Проценко", "арест"]
cover:
  image: ./images/2000-03-24-arestut-na-procenko-e-nezakonen-tvurdi-ukrainskiyat-pechat/cover.png
  caption: "Топполицаят Ботьо Ботев „доведе“ Проценко у нас. Дано не се окаже, че ще трябва да го връща. Снимка: Архив „168 часа“"
  hiddenInSingle: false
---

Не в руския град Ростов на Дон, а в Бердянск е арестуван заподозрения в извършването на няколко убийства в България Олег Проценко, пише най-големия киевски вестник „Факты“. Според същия източник Проценко е бил отвлечен на 19 януари т. г. от руски спецченгета без знанието на украинските служби за сигурност, милицията и бюрото на Интерпол. 39-годиншният Олег Проценко е обявен за общонационално издирване в страната си, след като става ясно, че не е арестуван от украинската милиция. Няколко дни заподозреният в убийства у нас е смятан за отвлечен и безследно изчезнал в Украйна, казва пред „Факты“ зам. шефът на бердянската милиция Анатолий Шепел. Руското министерство на вътрешните работи пуска служебна телеграма до бердянската милиция почти седмица след „изчезването“ на Проценко. В нея се съобщава, че той е в един от московските следствени арести, без да се конкретизира в кой точно.

В началото на февруари в. „Факты“ пише, че при операция на руски полицаи в Ростов на Дон на 20 януари е задържан украинецът Олег Проценко. Източникът на информация, ползван от българската преса, е агенция Интерфакс, която цитира изявление на зам-шефа на руското бюро на Интерпол Алексей Абрамов.

На 10 март в българската преса излиза съобщение, че на 9-ти с редовен полет на „Балкан“ в София е докаран предполагаемият убиец на Андрей Луканов. Твърди се, че акцията се ръководи от руската национална полиция и Интерпол, а руската главна прокуратура е дала разрешение за екстрадиция. Казва се още, че Олег Проценко е арестуван в Ростов на Дон.

След разкритията на украинския вестник „Факты“ може да се окаже, че арестът на Олег Проценко е незаконен. Авторите на публикацията предполагат, че руските служби са се надявали да „заметат следите“ със съобщението за задържането в Ростов на Дон.

## Арестът

Към 18 часа на 19 януари т.г. Олег Проценко и съпругата му Татяна гледат телевизия. Заедно с тях в дома им в гр. Бердянск са техни приятели. Звъни се. Трима яки мъже с бронежилетки и автомати, представящи се за сътрудници на милицията, нахлуват в апартамента, разказва пред „Факты“ съпругата татяна. Без да обясняват нищо, мъжете щракват белезници на Проценко и го отвеждат.

Когато на другия ден Татяна се опитва да разбере нещо за Олег от управлението на милицията в Бердянск, ѝ отговарят, че местното подразделение на Службата за сигурност (в Украйна НРС и НСС са една служа, б. а.) и прокуратурата не знаят нищо за задържането на Проценко. Той е обявен за общонационално издирване по подозрение, че е жертва на отвличане.

Няколко дни по-късно съпругата Татяна съобщава, че Олег се е свързал с нея. Казал, че се обажда от приятели в Днепропетровск и помолил да го снемат от издирване. По това време в Бердянск пристига официално съобщение, от руското МВР, в което се казва, че Олег Проценко се намира в един от московските следствени арести.

## Практика

Шефовете на силовите служби в Бердянск са категорични, че отвличането на Проценко е абсолютно незаконно. Съществуващата практика на взаимодействие между руските и украинските структури по сигурността предполага предварително информиране за предстояща операция. За това се осведомяват всички шефове на силови структури. В случая прокуратурата, милицията и службите за сигурност на Украйна не са знаели нищо за присъствието в Бердянск на въоръжени руски спецове. За „визитата“ не са осведомени и регионалните бюра. Представителят на националното бюро на Интерпол за Запорожка област (към която е гр. Бердянск, б. а.) Сергей Перец категорично отказва да коментира случая, като се позовава на инструкция, която забранява контакти с пресата без разрешение от ръководството.

Сътрудници на бюрото на Интерпол в Украйна си спомнят, че в първите години след разпадането на СССР и обявяването на Украйна за независима държава, силови звена на бивши републики са си позволявали подобни незаконни акции на чужда територия, пише киевският вестник. Смята се, че след 1992 г. тази практика е прекратена и всички операции са извършвани със знанието и съдействието на местните министерства на вътрешните работи и службите.

При съвместна операция главната роля е отредена на страната, където в момента се намира престъпникът, а представителите на чужди служби могат само да присъстват.

В. „Факты“ предполага, че украинското и руското бюро на Интерпол са се разбрали постфактум. На запитване от украинска страна, руското Интерпол за пореден път потвърждава, че Олег Проценко е арестуван в Ростов на Дон.

# Задържането е перфектно

**казва за „168 часа“ министърът на вътрешните работи Емануил Йорданов**

**— Г-н Йорданов, в украинската преса излезе публикация, в която се твърди, че Олег Проценко е арестуван на украинска територия без знанието на украинските власти. Ако това се окаже вярно, може ли да има последствия за развоя на делото у нас?**

— Арестът е перфектен и е извършен съобразно изискванията на закона. Това, което имам като данни, е съвършено. Знам, че Олег Проценко е задържан в Русия. Има хора, които искат делото да се провали и е нормално да всяват паника по всякакъв начин. Но разследването върви и когато приключи същите хора ще бъдат още по-притеснени.

**— Все пак публикацията се базира на сериозни източници на информация и се намеква, че руските служби са отвлекли заподозрения...**

— Публикации всякакви. Неотдавна австрийският „Ди Велт“ излезе с информация от мое име, че ще „прибера разследването на бомбата на Красимир Стойчев в България“. Телефоните в пресцентъра прегряха. Когато чух това, се посмях 20 минути и казах, че не съм виждал жив австрийски журналист. А и за да кажа такова нещо, трябва да не съм чел законите. А аз съм. Така че, ако имаше някакъв проблем с ареста на Проценко, би трябвало да съм уведомен официално, а не да разбирам от вестниците. До няколко месеца ми предстои среща с вътрешния министър на Украйна. Готви се споразумение за връщане на осъдени лица. Всяко нещо, което засяга двете страни, може да бъде обсъдено на съответните нива.

# Малко Биография

31-годишният Олег Проценко е роден в украинския гр. Бердянск, Запорожка област. Както пише в. „Факты“: „В СПТУ №19 още помнят мургавото, слабичко момче, което не излиза от залата за тренировки“. Там Проценко учи за електромонтьор. Описват го като добро момче. По данни от Бердянската военна комисия 39-годишният мъж не фигурира в списъците им. По друга информация обаче Олег кара казарма като трудовак в Молдова.

Близките на Проценко разказват, че през последните години е продавал на пазара живи птици и не е имал крупен бизнес. Подпомагал е семейния бюджет, като е работил в чужбина. Какво? Не знаят или не искат да кажат. 39-годишният Олег Проценко няма криминално досие в Украйна. Не фигурира нито в масивите на милицията, нито в картотеките на службите за сигурност, твърди в. „Факты“

# Пинг-Понг

Руското посолство в София нито отрича, нито потвърждава пред украинския в. „Факты“, че Олег Проценко е представен на българските власти. Вторият секретар в посолството на Украйна у нас, отговарящ за консулските въпроси, казва, че „със случая „Проценко“ се занимава генералният консул Владимир Косий и той се е срещал с него“. В момента Косий кара отпуска в родината си. Пред в. „Факты“ генералният консул на Украйна у нас отрича да е разговарял с арестанта, тъй като от 9 март, когато Олег Проценко е докаран в София, той е в Киев.

Почивката на Владимир Косий изтича в края на месеца. Ако след завръщането му тук Проценко пожелае среща с представител на Украйна, генконслулът е обещал тя обезателно да се състои.

