---
title: Пловдивският бизнесмен е застрелян със страст
description: „Готова съм да дам цялото наследство на сина ни на този, който открие убиеца“, заяви пред „168 часа“ бившата съпруга Бойка. Преди 4 години варненецът Владимир Ковачев обеща 1 милион долара за убиеца на жена си. Сега е осъден 17 години затвор
date: 1999-01-08
author:
  - Миролюба Бенатова
  - 168 часа, бр. 1/1999, стр. 32
tags: ["Георги Манчоров", "Бойка Янушева", "Васил Пиронков", "убийство"]
---

Часове преди настъпването на новата 1999 година възрастна жена и двама мъже отключват масивна метална врата на 8 етаж в блок 290 на кв. „Тракия“ в Пловдив.

Притеснени са. Търсят 45-годишния Георги Манчоров, съсобственик на фирма „Мото бойс“ ООД.

Откриват го подпрян на леглото в детската стая, затрупан с дрехи. Той е убит от упор с три изстрела от 9 мм оръжие. Два от куршумите са минали през слепоочието и ухото, а третият през едната ръка, бузата и рамото на мъжа. Той инстинктивно е опитал да се запази, скривайки лицето си. Само третият куршум и гилзата от него не са открити на местопрестъплението и в тялото. Според специалисти Георги Манчоров не е убит от професионалист.

**Почеркът**

издава ярост и страст. Стреляно е на едно и също място два пъти. Професионалист би гръмнал първо в тялото на жертвата, за да я обездвижи и веднъж в главата, категорични са запознати. Най-вероятно 45-годишният мъж е познавал убиеца си.

Сигурно е, че до 29 декември около 19 ч. Манчоров е жив. Ходи на вечеря при родителите си, прибира се, среща се за малко с приятел и остава сам. На 30-и не отива на работа. През целия ден мобилният му телефон дава свободно, но никой не отговаря. Към 22 ч. на 30 декември майката на убития и един служител от „Мото бойс“ за първи път го търсят в апартамента. Не го откриват, защото е затрупан с дрехи. Прави им впечатление само това, че в дома  е нетипично разхвърляно.

Все още само убийците знаят какво точно се е случило в по-късните часове на 29-и. По тялото няма следи от побой. Манчоров не е очаквал гости. След престъплението стрелецът заключва вратата на апартамента. Ключът на убития е намерен. Освен него ключове имат родителите, синът му и бившата съпруга Бойка Янушева. „Аз и синът ми използвахме един“, категорична е Янушева пред „168 часа“. Според нея четвъртият ключ все още се търси.

Близки до Манчоров свидетелстват, че около Коледа няколко пъти притеснено оглежда вратата си. Но не променя нищо. Най-вече ключалката.

**Жена с амбиции**

„Пистолетът е малък, много мощен. Дълго време съм го търсила. Взех го за Жоро (Манчоров б. а.), но първо върху теб ще го използвам. После идва ред на Наско Русинов“, това казва Бойка Янушева на асеновградския бизнесмен Васил Пиронков, опирайки пистолет в тялото му.

Случва се на 7 май 1998 г. В районна прокуратура в Пловдив под №4626/98 г. има жалба, в която подробно е описана цялата случка.

През януари м. г. Бойка Янушева взима назаем 10 000 долара от бившия си съдружник Васил Пиронков. Казва, че ще ги върне след три дни. Това не се случва, но Пиронков не я търси. Тя се обажда след четири месеца и иска среща. Казва, че ще му върне парите и ще му каже важна информация. Когато се виждат, тя се качва в колата му, вади папка с копия от документи на негова фирма и докато той ги разглежда, Янушева опира пистолет в ребрата му.

„Карай! Ако спреш на полицай, ще застрелям и него. Не само, че няма да ти върна парите, но и трябва да ми дадеш още 50 000 долара, за да погася дълга си към Минералбанк Велинград“, казва тя. Васил Пиронков „върти“ 4 часа из Пловдив с опрян пистолет или в слепоочието, или в ребрата, или в краката, ако понечи да намали или да спре. Накрая бензинът на колата свършва, а той успява да уговори Янушева да се срещнат по-късно в нейния апартамент, за да се разберат.

Вместо при нея Пиронков отива в 5 РПУ. Полицаите правят постановка и привикват веднага Бойка Янушева. Вместо разпит или претърсване на автомобила ѝ, оперативният работник Радков само разговаря с нея. Янушева обяснява, че не носи пистолет и че е ходила до офиса си да смени батерията на мобилния си телефон. С това за 5 РПУ случаят приключва. „Минути след това Бойка се обади на Пиронков по мобифона и му каза: „Видя ли, стана смешен“, спомни си пред „168 часа“ полицейски източник, пожелал анонимност.

**Нещата от живота**

На 7 септември 1998 г. към 8 часа сутринта Васил Пиронков тръгва на работа с автомобила си „Рено Еспайс“. Минава няколко метра, хлътва в по-дълбока канавка на пътя и нещо тупва под колата му. Той слиза и намира голяма дървена кутия от шах, боядисана в черно, на която има някакво копче. По-късно се оказва, че в „черната кутия“ има 800 г тротил, които биха могли да го разпилеят на части. Бомбата е увита във вестник „Нещата от живота“ и е трябвало да се задейства с дистанционно управление. Това не се случва заради техническа грешка при изработката. Адската машина е закрепена с магнити под мястото на шофьора.

Ден след неуспешния атентат като заподозрян е арестуван бившият военен Димитър Михайлов. Оттривките от ръцете и автомобила му показват, че е имал съприкосновение с такова взривно вещество. Знае се, че Димитър Михайлов взима тротила още през май. Три години по-рано го е оставил на съхранение в кутия за обувки, в гаража на свой приятел от асенвградско село. Месец след ареста Михайлов е освободен срещу 4 милиона лева парична гаранция. Той няма личен мотив. Парите са осигурени от Бойка Янушева, която залага автомобил за тях. По това време той е служител във фирмата ѝ. Свидетели твърдят, че Михайлов и Янушева са видени в Асеновград час след неуспешния атентат. Тя е засечена още в 7.30 сутринта на един светофар близо до дома на Пиронков, а живее в Пловдив. „Ако искате да ви кажа, че съм го заплашвала с пистолет, няма да го чуете. А за другия случай - Михайлов беше мой служител, а и на Пиронков, така че тази версия отпада“, убедително коментира Бойка Янушева.

„Не бих искал да коментирам. Всичко съм описал в полицията и в прокуратурата още преди месеци. Димитър Михайлов никога не е бил мой служител и това може да се провери. Даже му дадох пари за апартамента, които той не ми е върнал“, беше лаконичният коментар на Васил Пиронков пред „168 часа“.

**Едно бизнеспартньорство**

Още през 1991 г. Бойка се запознава с видния асеновградски бизнесмен Васил Пиронков. Тогава за нея се говори, че е стажувала 6 месеца при Джуна и може да лекува. Пиронков има здравословен проблем и ѝ се доверява. Според близки съседи на семейството в знак на благодарност Пиронков взима за кратко Манчоров на работа в офиса си. А Бойка получава стока на консигнация, която продава на щандове в центъра на Пловдив. Истинският бизнес на Бойка тръгва, когато решава да създаде инвалидна кооперация на слепите, чрез която по това време може да се прекарват стоки без мита и такси. Въпреки, че бащата на Георги Манчоров е сляп, през 1992 г. снахата Бойка регистрира инвалидната кооперация „Лумокомерс“ и става неин пълномощник. В началото на 1993 г. Бойка и Васил Пиронков стават съдружници в „Лумокомерс“ ООД и в „Астра холдинг“

**Плодът на съдружието**

е преписка в окръжна прокуратура Пловдив №1558/97 г. и следствено дело №969/97г. срещу Бойка Янушева. Тя е обвинена от Васил Пиронков, че подписвайки се от негово име в пет документа прави себе си собственик на 90% от ЕООД „Комексмаш“. Единствен собственик на „Комексмаш“ е Васил Пиронков, който по това време е в чужбина. Тя изработва фалшиво пълномощно и още няколко несъществуващи документа. Експертна справка, изработена от специалисти към МВР, удостоверява, че всички цитирани документи не са подписани от Васил Пиронков. Преди този случай Янушева и друг път пробва да „усвои“ 50% от същата фирма, както от дружество на Пиронков в Чикаго, САЩ. След като е разрита, доброволно връща дяловете.

Според фирмения регистър Пиронков и Янушева не са съдружници никъде от 1996 г.

Запознати с разследването на общите им бизнесдела предполагат, че мотивът за размахването на оръжието и неуспешният атентат е искането Пиронков да оттегли жалбата си. Той не го прави.

**Другият мъж**

В края на 1997 г. Бойка Янушева споделя със свои познати, че има идея за вдигане на капитала на фирма „Мото бойс“, собственост на бившия ѝ съпруг и Атанас Русинов. Казва, че иска тя и Манчоров да вземат контролния пакет. Твърди, че ще го направи, като им даде 100 000 долара, от които те в момента имат нужда.

**„Аз ще се оправя с Русинов**

Той е мозъкът и не е съгласен, а Жоро го слуша за всичко“, коментира на всеослушание Бойка Янушева. Въпреки заканите в последните промени във фирменото дело на „Мото бойс“ Манчоров и Русинов отново държат равни дялове от по 2 милиона лева. Румен Ерменков и Анка Бангеева участват с по 500 000 лева. Фирмата се занимава със захар, произвежда най-евтините вафли в Пловдив, а от 1996 г. - международен транспорт и международна спедиторска дейност също фигурират като предмет на фирмата.

Въпреки че с Бойка са женени 14 години, нямат нито една обща фирма. Но и не делят имущество след развода. Разбират се всичко да остане на сина им.

Докато Янушева е съдружник на Пиронков, тя тегли кредити от името на общите им фирми без негово знание. С част от парите подкрепя търговски сделки на бившия си мъж.

Според запознати това е една от основните причини Пиронков да приключи съдружието си с нея.

„Жена му Бойка Янушева стана бизнесменка преди него. Още преди 6 години караше луксозна кола. На него в началото не му потръгна и задлъжня. Разведоха се преди 3-4 години, но продължаваха да имат нормални взаимоотношения. Тя идваше често тук. Даже неотдавна правиха опит отново да се съберат. По това време тя имаше финансови проблеми. Той ѝ подаде ръка. Сега не са заедно“, разказва пред „168 часа“ близък на бившето семейство.

„Не дължа пари на никого. С Жоро се видяхме за последен път на 18 декември. Няма да коментирам дали беше притеснен. Нещата са сериозни. Това е поръчково убийство. Наела съм детективска фирма. Готова съм да дам цялото наследство на този, който открие убиеца.“, обяви пред „168 часа“ Бойка Янушева. На въпроса поздравила ли е Манчоров за Коледа тя отговори така: „Да. И му пожелах здраве и успехи в бизнеса.“
