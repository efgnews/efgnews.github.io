---
title: "Доган: Всяка власт трябва да стимулира своите служители"
description: За първи път от 7 години Ахмед Доган посети "Дондуков" 2
author: []
date: 2012-03-07
tags: ["ДПС", "Ахмед Доган", "хонорар", "Цанков камък"]
cover:
  image: ./images/2012-03-07-dogan-vsyaka-vlast-tryabva-da-stimulira-svoite-sluzhiteli/cover.webp
  hiddenInSingle: false
---

Доган, който все по-рядко се появява преди медиите, отговори на Борисов, след като се срещна с президента Плевнелиев.

**Хонорарът не е бонус**

Всяка власт дефинитивно трябва да стимулира своите служители. Който не разбира това, значи не разбира от пазарна икономика или си представя властта във виртуални светове, които нямат общо с реалния живот, заяви Доган.

Репортаж от вечерни новини:

{{< video src="/other/2012-03-07-dogan-vsyaka-vlast-tryabva-da-stimulira-svoite-sluzhiteli-1.mp4" poster="/other/2012-03-07-dogan-vsyaka-vlast-tryabva-da-stimulira-svoite-sluzhiteli.jpg" >}}

Репортаж от обедни новини:

{{< video src="/other/2012-03-07-dogan-vsyaka-vlast-tryabva-da-stimulira-svoite-sluzhiteli-2.mp4" poster="/other/2012-03-07-dogan-vsyaka-vlast-tryabva-da-stimulira-svoite-sluzhiteli.jpg" >}}

Той обясни, че не е министър, за да върне комисионната от „Цанков камък”. „Хонорарът не е бонус”, кратко заяви лидерът на ДПС.

„В условията на бедност, на криза, всеки проблем може да се превърне в гръмоотвод, с оглед търсене на виновници, нови дяволи, сатанизиране и т.н.”, подчерта Доган.

Той е убеден, че задължително трябва да има стимулиране, стига да има правила за това. „Всяка политическа власт трябва да има инструменти за стимулиране. Това не е грях”.

Уточни, че е важно това стимулиране дали е за политическа лоялност или за конкретно свършена работа.

„Ние не сме против бонусите и против допълнителното материално стимулиране, но по ясни правила, те да не служат за партийна, а за държавна политика. Ние не казваме, че предишното правителството не е давало бонуси, но от това не е правило политика. В последния мандат бюджетните излишъци бяха космически, но това не бяха бонуси. Сега ситуацията е друга и раздаването на бонуси има съвсем друг ефект. Преди, ако проблемът е бил защо бонусите не са били достатъчно високи, сега е – защо изобщо ги има”, заключи той.

**При президента**

Лидерът на ДПС Ахмед Доган, който от години не беше стъпвал на „Дондуков” 2, днес го направи за среща с новия домакин – президентът Росен Плевнелиев. Цялото ръководство на партията, част от тройната коалиция преди правителството на ГЕРБ, бе поканено на срещата в рамките на месеца на политическите консултации, иницииран от Плевнелиев.

Доган похвали държавния глава и призна, че е впечатлен от факта, че той е в една нова роля, която не е ясно дефинирана в самата Конституция” - създаването на надпартийно пространство на съгласие и осмисляне на дългосрочните приоритети на страната.

В тази връзка ръководството на ДПС изрази одобрението си към Стратегията 2020, обявена от Росен Плевнелиев при встъпването му в длъжност. Пренебрегвайки факта, че доскоро той също е бил начело на държавното кормило, Доган подчерта, че след 20 години от началото на прехода, страната все още няма приоритети.

„Акцентирам на зова на президента - да помислим много отговорно, защото това е шанс. Вече сме загубили две години. Европа по необходимост започна Стратегия 2020 като търсене на изход от кризата”, каза лидерът на ДПС, правейки паралел с дългосрочния план за развитие на Брюксел „Европа 2020”.

*Източник: bTV [линк 1](https://btvnovinite.bg/video/news/dogan-vsyaka-vlast-tryabva-da-stimulira-svoite-sluzhiteli.html), [линк 2](https://btvnovinite.bg/bulgaria/vrshchat-bonusite.html), [линк 3](https://btvnovinite.bg/bulgaria/politika/dogan-s-hvalbi-za-plevneliev.html)*
