---
title: „Какъв мъж си, като не можеш да се надрусаш“, казала девойка на гаджето си и го направила наркоман
description: Към дрогата посягат и възрастни, които не издържат на промените
date: 1994-10-24
author:
  - Миролюба Бенатова
  - 168 часа, бр. 42/1994, стр. 35, 38
tags: ['дрога', 'Суходол', 'клиника', 'алкохол']
cover:
  image: ./images/1994-10-24-kakuv-muzh-si-kato-ne-mozhesh-da-se-nadrusash-kazala-devojka-na-gadzheto-si-i-go-napravila-narkoman/cover.webp
  caption: "Бинго: „Това е изживяване, което вие не сте изпитали“ Снимка: Пиер Петров"
  hiddenInSingle: false
---

Клиниката за наркомани и алкохолици в Суходол все още посреща и приютява желаещите да се преборят с пороците си. Докога обаче, не е ясно. В момента от петте болнични постройки само три са поносимо мизерни и са обзаведени с легла. Парното все още не е пуснато и пациентите се тресат от студ, навлечени с всичките си налични дрехи. Няма и болнични халати. По-неиздържливите си бяха набавили електрическа печка.

Една баня с хладка вода се пада на 18 болни, а за наркоманите са необходими чести процедури с редуване на топъл и студен душ, масажиране с гъба и други елементарни грижи, които при тези условия не могат да им бъдат осигурени.

Лекуващите се там би трябвало да се хранят за 23 лв. на ден. Манджата обаче струва 83 лв. и се сервира пред гладните погледи на глутница кучета. Заради това разхищение в края на годината персоналът може да не получи заплати. Лекарства трябва да се осигуряват в рамките на 17 лв. на ден, при положение, че едно от най-необходимите - тегратол, струва 693 лв.

Общо 60 бяха настанените в клиниката. Всички са по собствено желание там. 18 са на затворен режим, което включва лечение само с медикаменти със специфично действие, без напускане на стаята за няколко дни, докато премине алкохолната или наркотичната абстиненция и състоянието се стабилизира.

Алкохолици и наркомани изпитвали органична омраза едни към други, дори без да се познават. Роби на спирта ставали хора, които се тормозят от това, че не могат да се вградят в обществото, а към опиатите посягали тези, чиято същност абсолютно го отхвърля.

Още през 1971 година, когато е построено заведението, основната идея е то да бъде далеч, навътре в гората, все едно не съществува и такива хора няма.

„В медицината липсва социалната ориентация“, каза за „168 часа“ д-р Евлоги Ицев, на работа в клиниката от 2 месеца. „Ние по принцип приемаме „лошия“, но всъщност проблемът се задълбочава и заради обществото, и заради най-близките“, заключи той. „В България винаги е имало яснота по проблема на ниско равнище“, сподели доц. Филип Лазаров, завеждащ клиниката в Суходол. За 1995 г. са предвидени семинари за журналисти. Там на пишещото братство ще обясняват изтънко проблема с наркоманите. Специалисти стигнали до извода, че точно средствата за масова информация ще успеят да освободят обществото от неправилните му разбирания за болестната зависимост от наркотиците. „Училищата ще бъдат приоритет, защото 23% от учениците около 15-годишна възраст вече са пробвали нещо. Хероинът е върхът на пирамидата, повече се злоупотребява с легални медикаменти“, обясни доц. Лазаров.

Тези, които вече са контингент на клиниката, са почти безнадеждни случаи, защото до голяма степен им липсва воля и мотивация, смятат специалисти. Затова са предвидени програми за работа с така наречените групи с рисково поведение.

Точна статистика за „наркоманската вълна“ все още няма. Проучвания обаче сочат, че възрастта за начална употреба на хероин е между 14 и 15 години, на медикаменти - 12 - 14, а на лепила - дори под 10 години.

А специалистите в тази област за България са само 12.

А докато все още се обмислят програмите за профилактика и се планира обучението на нови кадри, преди време почина поредният наркоман. „Колегите“ му го познават като Викторио, на 27 години. Точната причина за смъртта му не е изяснена. Часове преди инцидента Викторио напуска Суходол. Персоналът в клиниката го описва като „живо и будно момче, на което не му се умираше“. Родителите също не са наясно какво точно се е случило. Версията, че е умрял от убийствения коктейл дрога - алкохол, е само слух из наркоманските среди.

Само през последните 10 месеца са се затрили Пинко на 17 г., Петкиша на 17 г., Иво на 17 г., Джуджето на 18 г. припомни Бонго, на лечение в Суходол. За тях в клиниката никой нищо не знае, защото никога не са я посещавали.

Диагнозата е предозиране, но това невинаги означава нарочно поставено по-голямо количество. Най-често причината е в пропорциите на хероина. Когато наркоманът си постави една четвърт от чистия прах, а не от този, който са му пробутвали до момента, смъртта е почти сигурна, разказват запознати.

Пристрастените трудно се решават да потърсят помощ, защото това все още се смята за срамно. Много малко са тези, освен специалистите, които осъзнават, че нарокманията е болест, която изисква лечение.

„Това е едно изживяване, което вие не сте изпитали. Тъкмо бях станал скинар, но още не бях много вътре в нещата. Унгареца ме вкара в бандата, а после се запознах и със Слънцето. Той веднага ме предупреди: „Ако се друсаш — вън!“ Аз не исках, мразех наркоманите, и още ги мразя, въпреки че вече съм наркоман. Гаджето ме светна първо за хапчетата. Искаше да се хванем на бас за 10 лева (това беше преди повече от две години), че не мога да се надрусам. Аз отказах и тя каза: „Какъв мъж си тогава!“ Пробвах. Сега вече съм игломан. Когато съм в нас и съм в абстиненция, а нямам дрога, взимам една спринцовка, намирам си вената, бода се и започвам да си играя, като всмуквам и изсмуквам кръв. Самото пробождане ми доставя удоволствие“, разказа одисеята си Бонго.

Когато първоначалното удоволствие стане зависимост обаче, идва и престъплението: „Крал съм касетофони от магазини, въобще каквото сме поискали, сме си го набавяли. Нали трябва да има пари за дрога?!“, откровеничи Бонго.

„Обществото трябва да престане да приема наркоманите като боклуци и престъпници. Крайно време е те да бъдат погледнати като хора, които се нуждаят от помощ“, апелират лекарите. Защото се оказва, че наркоманията не е порок за младежи, към дрогата вече посягат и българи на средна възраст, които не издържат на промените и социалната обстановка.

„Имах пари, бях задоволен от всичко, но се разведох веднъж, после още един път и не можех да си виждам децата. Едното замина с майка си за Италия, а на другото просто му бяха обяснили, че ме няма. Един приятел ми даде за първи път преди три години и когато станах зависим, той започна да страни от мен. Чак след време осъзнах, че наркоманите са злобни и не искат да останат сами в нещастието си. Аз вече съм за втори път тук, защото навън всичките ми познати и приятели решиха, че не могат да разчитат на мен. Аз обикалях, обикалях и пак се върнах в Суходол. Наркоманът, като излезе от болницата, е като малко дете, не знае къде да отиде и никой не иска да му се довери. Всички започнаха бизнес, а на мен не ми се удава. Не искам да съм в тежест на родителите си и затова съм тук“, разказва Г. на 40 години.

А скоро почина и единствената наркоманка, болна от СПИН... Освен това наркоманията беше окачествена като заплаха за националната сигурност и донаборници ще бъдат освобождавани.

„Това не прощава на никого“, заключиха дългогодишни лекари и продължиха да умуват как да запазят здравето на все още устискалите.
