---
title: "Кои са българските медици в Либия?"
description: Кристияна и Здравко, Нася, Валентина, Снежана и Валя - всички знаем имената им. Кои са хората зад тези имена и какво преживяха те в либийския процес, ще ни припомнят сега няколко разказани откъса от репортажите на Миролюба Бенатова.
author: ["Миролюба Бенатова"]
date: 2006-12-19
tags: ['българските медици в Либия']
---

Кристияна Вълчева, на 46 години. От София. Майка на един син. Според либийското обвинение тя е организатор на масовото заразяване със спин в детската болница в Бенгази. Направила е самопризнания, от които после се е отрекла, разказвайки за мъченията, с които те са изтръгнати.

Кристияна Вълчева: “От няколко нощи пускане на ток. Прогори ми месото. Гной и те пак ти пускат ток върху раните.“

Доктор Здравко Георгиев. 55-годишен. От Силистра. Според обвинението, той е доставял банките със заразена кръвна плазма. на Гергьовден преди две години, наказателният съд в Бенгази го осъди на 4 години затвор и тъй като към онзи момент те вече бяха изложени, българският доктор беше пуснат на свобода. Още не може да си тръгне от Либия.

Здравко Георгиев: “Знаете много добре, че всички са невинни и за това от сега съм се заклел, че ще се боря до край и моля за вашата помощ. Ще се боря за освобождаването на тези момичета, които останаха тука и в продължение на 5 години се гаврят с тях.”

Нася Ненова. Работила е 12 години в Сливен като детска сестра. Има син. Подписала е самопризнания, че е заразявала деца за пари. Отказва се от тях пред съда.

Нася: “Тук имам белези /показва си ръцете/. От въртенето на железата.”

Валя Червеняшка - 49 годишна с 23 години трудов стаж. Има две дъщери. Не е правила самопризнания.

Валя Червеняшка: “То не беше разпити, а бой... Кучета, бръмбари. Бяхме като сардели. Първият ми разпит започна с бой.”

Валентина Сиропуло - от Пазарджик. На 46 години. Има син. Не е работила в отделенията със СПИН. Бита е с гумени маркучи и е изтезавана с ток.

Валентина Сиропуло: "Видях Кристияна през една дупка на вратата и й казах: Не могат да ни осъдят. Нямат никакви доказателства. Тя ми каза - имат- измислени."

Снежана Димитрова - на 52 години. Пристига в Либия след всички - през август 1998-а. Има син и дъщеря.

Снежана Димитрова: “Искам да ми върнат свободата и да си бъда при семейството. И мисля, че го заслужавам.”

*Източник: [bTV](https://btvnovinite.bg/54788-Koi_sa_balgarskite_meditsi_v_Libiya_.html)*
