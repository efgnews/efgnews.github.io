---
title: От флирта с циганите може да се роди нова етническа партия
description: Мургавите да гласуват за мургави, иначе да не дават гласовете си, реши новоучреденият в Мездра клуб „Юнион“
date: 1994-11-07
author:
  - Миролюба Бенатова
  - 168 часа, бр. 46/1994, стр. 39
tags: ['клуб Юнион', 'етническа партия', 'цар Киро']
cover:
  image: ./images/1994-11-21-ot-flirta-s-ciganite-mozhe-da-se-rodi-nova-etnicheska-partiya/cover.webp
  caption: "Копринени костюми, златни ланци и пръстени носеха учредителите на клуб „Юнион“. Снимка: Алексей Димитров"
  hiddenInSingle: false
---

Видимо вбесен от СДС, на учредителната сбирка на клуб „Юнион“ в Мездра цар Киро заяви: „Ние ще си правим партия. Защо само турците да си имат?! И за да не ни обвинят, че нарушаваме конституцията, ще съберем евреи, арменци и гагаузи ии пак ще го направим.“

Цар Киро има за какво да се гневи. Инициативният комитет за участието на ромите в предстоящите избори се срещна на 13 ноември в Новотел „Пловдив“ с Иван Куртев и Едвин Сугарев. Там видните демократи щедро обещаха на Кировите хора „равнопоставеност в трудовите правоотношения, разпределение на социалните фондове, оземляване на безимотните“, и т. н.

Два дни след това трябваше да се подпише споразомение, според което СДС осигурява 10 места за ромски представители. Ден след срещата с цар Киро в Пловдив СДС подписа споразумение със съюзите „Истина“ и „Антикомунизъм за демокрация“. За циганите повече нищо конкретно не се чу, освен, че ромският монарх и синът му не отговаряли на изискванията на сините поради нечисто криминално минало.

Малко преди това циганите християни от Федерацията на ромските общности пък разговаряха с БСП. От федерацията твърдяха, че „единствено БСП може да защити правата на циганите“. Но и тези цигански надежди пропаднаха.

Членовете на федерацията се оплакаха, че напразно обикаляли коридорите на „Позитано“ 20. Жан Виденов така и не намерил време за тях.

В Пловдив цар Киро беше заявил, че „ако някой ром гласува за комунистите, това означава да гласува против себе си“. В Мездра той вече мислеше по друг начин. „Ще агитираме циганите да не гласуват за никого, ако никой не ни предложи. Или циганин ще гласува за циганин, независимо от цвета на бюлетината. И дяволът да ни предложи, ще приемем“, каза „гласът на царя“ Тома Томов, районен прокурор от Оряхово и председател на клуб „Юнион“.

Накрая новоучреденият клуб „Юнион“ излезе с декларация, която гласеше, че директивата е ром да гласува за ром, иначе да не се дава мургав глас. Това обаче си остана решение на циганската върхушка. „Никога няма да гласувам за циганин, защото знам предложените какви са. В Новотел „Пловдив“ всички кадърни се отказаха, останаха тези, които разчитат на парите си. А то се иска образование, български, а не да говориш повече цигански и турски думи. Те не могат да говорят, само се дуят с пари, ама за там не вървят“, сподели млад цигански бизнесмен, пожелал анонимност.

Известно е, че за циганите е свойствено да действат по-скоро импулсивно, отколкото по план и организирано. Затова намерението им да си направят партия трудно би се осъществило не само заради конституционните пречки. Но заиграването на различните политически формации с тях, изглежда, им е донесло ново самочувствие - че и те могат да станат политическа сила.