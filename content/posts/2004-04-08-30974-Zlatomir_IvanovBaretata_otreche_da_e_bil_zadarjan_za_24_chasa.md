---
title: "Златомир Иванов-Баретата отрече да е бил задържан за 24 часа"
description: В ефира на Би Ти Ви вътрешният министър Георги Петканов, а по-късно и обявеният за арестуван Златомир Иванов-Баретата разговаряха с Николай Бареков и Миролюба Бенатова.
author: ["Миролюба Бенатова"]
date: 2004-04-08
tags: ["дрога", "Златомир Иванов-Баретата", "Антон Милтенов-Клюна", "Христофорос Аманатидис-Таки", "Красимир Каменов-Къро", "Бойко Борисов", ""]
---

**При специализирана полицейска операция снощи са били задържани Антон Милтенов-Клюна, Христофорос Амантанидис-Таке и Красимир Каменов-Къро. БТА съобщава, като се позовава на източници от МВР, че те са смятани за едни от най-големите босове на наркопазара у нас и са задържани за 24 часа в СДВР за притежание на наркотици. В информацията се казва, че сред арестуваните е и Златомир Иванов, по прякор Баретата.**

В информацията се казва още, че сред арестуваните е и Златомир Иванов по прякор Баретата. Министър Петканов потвърди в предаването на Би Ти Ви "Тази сутрин", че е проведена акция и не отрече, че Таки, Къро, Клюна и Баретата са задържани. Петканов дори каза, че се надява срещу тях да бъдат подвдигнати обвинения.

Малко след това, в  Би Ти Ви изненадващо се появи обявеният за арестуван - Златомир Иванов - Баретата. Той каза, че е чул по телевизията за собствения си арест и е дошъл, за да съобщи, че е на свобода.

"Бях викан в СДВР, оставиха ми бял лист да пиша какво съм правил вчера. Явно мислят, че съм изпаднал толкова много, за да правя грабежи и убийства по улиците. Сигурно е заради отвличането на сина на Венци Стефанов, а Венци Стефанов ми е приятел. Тръгнах си. Днес от телевизията разбрах, че съм задържан", обясни Златомир Иванов и добави: "Искам да видя тези прокурорски документи за обиски и за задържане."

На въпрос как си обяснява факта, че според проучване на Центъра за изследване на демокрацията той е обявен като човека, който държи наркопазара в София, Иванов отговори така: "Нека се докаже, че е така и аз съм съгласен да лежа до живот. Казвам го най-отговорно. Имам сероизен бизнес - хазарт."

"Добре, но защо точно вашите имена, защо не някои други? Тези, останалите трима, имат ли общо с наркобизнеса", бе въпросът на Би Ти Ви към Златомир Иванов.
"Според наркозависими и според полицията, те контролират", посочи той.
Твърдението, че и за него казват същото, Иванов коментира така: "Ми да ни заключат всичките и да ни осъдят."

В отговор на въпроса как си обяснява факта, че името му е избуяло след онова горещо лято с няколко опита за убийства, стрелбата по Алексей, Златомир Иванов посочи: "Пуска се някакъв слух и така. Аз пак казвам - не съм ангел, но много от нещата, които се описват, не са така."

"Имаше ли връзка разпитът вчера с наркотици", бе въпросът на Би Ти Ви, на който гостът отговори така: "За наркотици - не."

След интервюто по Би Ти Ви, Златомир Иванов е изчакан от полицаи пред дома му и отново бе задържан.

Главният секретар на МВР генерал Бойко Борисов обяви, че Златомир Иванов - Баретата е викан в СДВР във връзка с убийство, извършено от негов приближен на 11 март тази година.

"След удар по главата с бокс е починал. Днес се е предал в полицията с адвоката си", каза ген. Борисов.

Бойко Борисов обяви още, че началници на регионални служби "Полиция" ще бъдат уволнявани, ако при акции на МВР бъдат засечени криминалнопроявени със законно притежавано оръжие. Разрешението за оръжие се подписва от регионалните началници на полицията. Борисов нарече насилие върху обществото присъствието по улиците и заведенията на личности с многочислена охрана.

"Ние, в рамките на закона и под ръководството на главния прокурор и Хелзинкския комитет, те ще бъдат непрекъснато викани за справка в РПУ-тата докато обществото не си отдъхне от тези бизнесмени, заяви ген. Бойко Борисов. "А  в какво ги обвиняваме - всеки ден медиите съобщават - човек на Клюна убит от хора на Златко и хора на Златко, убити от хора на Клюна."

*Източник: [bTV](https://btvnovinite.bg/30974-Zlatomir_IvanovBaretata_otreche_da_e_bil_zadarjan_za_24_chasa.html)*
