---
title: Прокурори поругаха кръста
description: На 26 май камбаните в Търновската епахия биха за гонение - като при падането под туско робство и насилственото обръщане в исляма. Прокурорски произвол доведе до погром в Светата митрополия. Полицаи трошиха мебели, влачиха владиката дядо Григорий като чувал, посегнаха дори на майка-игумения Юстина.
author: 
  - Миролюба Бенатова
  - 168 часа, бр. 21/1994, стр. 9, 10, 11
date: 1994-05-30
tags: ['БПЦ', 'гонение', 'прокурор']
cover:
  image: ./images/1994-05-30-prokurori-porugaha-krusta/cover.webp
  caption: "Негово високопреосвещенство великотърновският митрополит Григорий снимал нахлуването на полицията сам със собствения си фотоапарат."
  hiddenInSingle: false
---

Всичко започна между 6.30 и 7.00 часа сутринта на 26 май. Беше нещо като полицейски екшън, разказва очевидецът Васко Петров, студент във Великотърновския богословски факултет.

В 8.13 часа предвожданите от прокурора Милчо Ванев 25 полицаи разбиха с лостове вратата на Търновската митрополия и нахлуха вътре.

В сградата заварили само един свещеник и портиера. Прокурорът не показал писмено постановление. „Събирайте си багажа!“, заповядали пазителите на реда. По-късно към тях се присъединили отец Йосиф, бивш лекар от психиатрията, бившият игумен на Преображенския манастир архимандрит Теодосий, отец Карацанев и Петър Цонев, цивилен служител от разколниците.

Полицаите ни накараха да се изнесем и ние се изнесохме. Би било безумие да се бием срещу 20 ченгета, разказват потърпевши.

По-късно полицаите разбили вратите на митрополитския дом, където бившият владика дядо Стефан изживява старините си.

{{< figure src="../../images/1994-05-30-prokurori-porugaha-krusta/gates2.webp" attr="26 май 8 часът и 13 минути. Полицията разбива желязната врата на Светата Великотърновска митрополия. Снимка: Митрополит Григорий" align=center >}}

Прогонените се изнесли пред митрополията с набързо събрания багаж. Групата с прокурора запечатала църковния магазин, катедралния храм „Света Троица“, още една църква, митрополията и складовете. На някои от лентите се виждал печатът на местната „Подкрепа“, а на други били написани имената на синдикалния лидер в града, на Петър Цонев и на общинския шеф на културата.

{{< figure src="../../images/1994-05-30-prokurori-porugaha-krusta/barikada.webp" attr="Свещениците барикадират с маса. Снимка: Митрополит Григорий" align=center >}}

Търновският митрополит Григорий разлепил лентите, отслужил утринно богослужение за мир и отново всички се нанесли вътре. По това време вече повече от 60 духовни лица се събрали в заседателната зала на митрополията на епархийски събор. Обсъждали кражбите, извършени от разколниците, докато обитавали митрополията, и искането, отправено до Министерството на финансите за независим финансов ревизор, който да изчисли щетите.

„Дойдоха отново без документи и искаха да ни изхвърлят от залата разказа за „168 часа“ Денчо Попов, съветник към митрополията. Не пожелаха да представят писмена заповед от прокурора. Ние отказахме да отворим. Тогава прокурорът Ванев и началникът на РПУ Рашев заповядаха на полицаите с всякакви средства да влязат и да разбиват. А в митрополията вече имаше монахини. Набързо решихме да се барикадираме. Избутахме едно масивно бюро до металната врата отвътре, после се затворихме в заседателната зала, а владиката - в кабинета си. Помолихме ги да ни оставят, а те се престараха. Не можаха да изкъртят входната врата с щанги и докараха някаква специална кола, която успя. Нахлуха вътре и започнаха да трошат всичко наред. На трески стана и бюрото, и де що свариха да ударят. Вратите горе са от орех, здрави врати, и тях разбиха. С башибозушки похвати влезнаха да разтурят Божия съвет. Започнаха да ни изнасят един по един, да ни влачат, да ни вдигат. Отец Райко Стойков, 130-килограмов мъж, като прасе го изнесоха осем човека за ръцете и краката. За свещеник Атанас Колев извикахме линейка. Едно от железата му направи рана при ключицата. Но полицаите дори линейката не допуснаха. Целият район беше отцепен“, спомня си Попов.

{{< figure src="../../images/1994-05-30-prokurori-porugaha-krusta/gates.webp" attr="Старшият съветник на митрополията пред железните врати, които полицията успя да разбие." align=center >}}

По време на акцията полицията не допускаше никого на 200 метра около сградата. Журналистите също бяха отстранени, а всякакви опити за снимки се предотвратяваха със заплахи, казва свещеник Тодор Лалев.

„След като ме изнесоха двама в 12.00 часа и монахините започнаха да пищят, аз отидох в катедралата „Рожедство Пресветая Богородица“, заключих отвътре и започнах да бия камбаните на умряло, каза старшият съветник Тодор Томов. До 20.00 часа ги бих, без да спирам.“

{{< figure src="../../images/1994-05-30-prokurori-porugaha-krusta/video-snapshot.webp" attr="Резултатите от полицейския екшън. Снимката е направена от видеоматериал, заснет от любители" align=center >}}

След това камбаните на цялата епархия бият тревожно, както било някога при всяко гонение или насилствено ислямизиране.

Последен от сградата е изнесен митрополит Григорий. Неговите одежди също не приличат на нищо, а рамото му е сериозно навехнато.

{{< figure src="../../images/1994-05-30-prokurori-porugaha-krusta/building.webp" attr="Сградата на Светата Търновска митрополия, в която се е развил полицейския екшън." align=center >}}

Според студента от Богословския факултет полицаите, изпълняващи заповедта на прокурора, видимо се чувствали неудобно от характера на акцията, но от това особен ефект нямало. Събралата се тълпа, не по-малко от 200 човека, буквално оплюла прокурора Ванев, но и това не помогнало.

След целодневно висене на слънце по стъпалата и в двора в 20.10 часа пристигнал капитан Генчо Рашев и обявил, че поради неявяване на другата страна му е наредено да изтегли полицията от сградата. С молитва духовниците влизат в митрополията. Гледката е ужасна - разбити врати,  разхвърляни и потрошени мебели, разпилени документи по подовете. Колона е обърната насред заседателната зала, явно някой от свещениците се е държал за нея, докато са го дърпали, та се е катурнала, коментира очевидец. Чекмеджета от обиталището на дядо Григорий били изсипани на пода, явно някой е дирил нещо.

След погрома представители на различни политически сили, поканени от митрополията, заварили тази картина на разрушението.

{{< figure src="../../images/1994-05-30-prokurori-porugaha-krusta/after-the-police.webp" attr="На това приличаше сградата отвътре след полицейската визита." align=center >}}

Сред очевидците били и 10 - 15 холандски туристи. Дядо Григорий им обяснил на английски език, че това е истината за бългърската демокрация. Според него погромът бил опит да се покрият кражбите и да се ипотекират сградите, чиито нотариални актове са изчезнали през последните две години.

Малко преди вдигането на полицейския кордон свещениците изпратили факсове до Народното събрание, до международни институции в Женева и Страсбург.

Според потърпевшите денят е подбран съвсем умишлено, за да съвпадне с гласуването на вота на доверие на Беров. Напрежението в парламента във връзка с правителството не позволило вниманието да се насочи към безумието във Велико Търново. Екипът на в. „Демокрация“ пристигнал първи на събитието, което подсказало на присъстващите, че датата на акцията е определена предварително.

{{< figure src="../../images/1994-05-30-prokurori-porugaha-krusta/lockers.webp" attr="Яките катинари не бяха проблем за полицаите, които изпълняваха заповед." align=center >}}

„Следващия път, когато дойдат, ще се лее кръв“, заключи доверен ученик на дядо Григорий.

„Аз поемам цялата отговорност. Аз разпоредих със сила и технически средства да се отворят вратите“, каза за „168 часа“ шефът на РПУ Генчо Рашев. Още през април разпореждането на Главната прокуратура е пристигнало в Окръжната прокуратура - Велико Търново. Тогава началникът на РПУ отказал да го изпълни и изпратил възражение, но след потвърждението от главния прокурор Иван Татарчев повече нищо не можело да се направи.

„Прокурорът Милчо Ванев от Окръжната прокуратура издаде постановление № 545, с което разпореди да окажем съдействие за получаване на достъп на епископ Евлогий до Великотърновската митрополия, администрацията, митрополския дом, храма „Рождество Богородично“ и църковния магазин. При неподчинение и оказване на съпротива от лицата, намиращи се в обекта, да се действа съгласно Закона за Националната полиция, гласи постановлението. „Ние просто сме длъжни да го изпълним“, обясни механизма на акцията Ненчо Рашев.

Според прокурора Ванев постановлението е изпълнено „тихо и кротко, без насилие“. Епископ Григорий съзнателно провокирал полицаите, ходел срещу тях с жезъла напред и благодарение на тяхната толерантност и търпимост не се стигнало до по-сериозен сблъсък. Прокурорът смята, че акцията за превземане на митрополията, организирана от дядо Григорий на 31 април срещу 1 май е неправомерна. „Имам информация, че за окупацията филма фантом от София получила 400 000 лева. Това действително ли са църковни дела, когато окупацията е извършена от цивилни лица и се използват охранителни фирми“, коментира прокурорът.

Но нито той, нито шефът на полицията казаха дали подобни акции ще продължават, кой ще плати щетите, които възлизат над 100 000 лева.

{{< figure src="../../images/1994-05-30-prokurori-porugaha-krusta/Grigorii.webp" attr="Епископ Григорий ден след погрома. Снимка Георги Дерменджиев." align=center >}}

Светият синод в деня на инцидента протестира срещу грубите действия на полицията и оповести, че ще продължи да защищава с всички законни средства самостойността и авторитета на Българската православна църква. Софийският епархийски съвет го подкрепи с декларация на другия ден. Протести изразиха ПК „Екогласност“ и Коалиция за Търновска конституция „Царство България“. Прокуроски произвол нарича случая полученото в редакцията становище на центристки организации от Велико Търново (БСДП, АСО, ГОР, ДП, „Консервативен сговор“, БП „Либерали“), което настоява пред държавните институции за щателно разследване на насилието и за наказание на виновните длъжностни лица.
