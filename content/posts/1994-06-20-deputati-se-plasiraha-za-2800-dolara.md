---
title: Депутати се пласираха за 2800 долара
description: След като би рекордите по возене на „Мерцедес“ за 1993-а, Георги Петров тръгна на чужди разноски за световното първенство по футбол. Следват го петима
author: 
  - Даниела Димитрова
  - Миролюба Бенатова
  - 168 часа, бр. 24/1994, стр. 15
date: 1994-06-20
tags: ['Георги Петров', 'Любомир Начев', 'Ремзи Осман', 'Илиян Шотлеков', 'Емил Костадинов', 'Христо Марков', 'Световно първенство по футбол 94 в САЩ', 'БФС', 'Български футболен съюз', 'Христо Данов', 'депутати']
---

Шестима депутати се пласираха за Световното първенство по футбол ’94 в САЩ. Те са Илиян Шотлеков, Любомир Начев, Ремзи Осман, Георги Петров, Емил Костадинов и Христо Марков. Избраниците са били поканени от вицепрезидента на Българския футболен съюз Христо Данов (неизвестно по какви критерии), а разноските по пътуването, билетите за мача, нощувките и екскурзиите им в размер на 2800 долара са платени от Финансово-брокерска къща - Пловдив. Според списък, получен в редакцията, на депутатите е направена резервация за хотелската верига „Холидей ин“ - Илиян Шотлеков и Любомир Начев ще спят в една стая, Ремзи Осман ще „другарува“ в стая с Георги Петров, а Христо Марков и Емил Костадинов ще спят сами.

За всеки случай се обърнахме към избраниците с въпроса: Вярно ли е, че ще ходите на световното първенство по футбол и на какви разноски? С изключение на Любомир Начев всички други анкетирани депутати излъгаха или премълчаха детайлите от пътешествието си.

**Ремзи Осман:** Чисто съвпадение е, че ще ходя в САЩ по време на световното първенство по футбол. Аз отивам там... на един форум... по малцинствата... Всъщност не мога да разбера защо вие, българските журналисти се интересувате дали ще ходя на футболното или не...

**- А вие защо не искате да кажете дали ще ходите или не?**

- Интересувате се от разни дребни, незначителни подробности, вместо да пишете значими статии, например защо България не протестира относно искането на Турция за преразглеждането на конвенцията на Монтрьо...

**Илиян Шотлеков** (явно притеснен): (Първи вариант) Кой ги пуска тези слухове? Сега имам малко работа, след малко ще дойда...

(Втори вариант)... Кажете сега какво ви интересува? Не знам дали ще пътувам, зависи от много работи...

**- Защо, нямате пари или?**

- Пари си имам... не от закуски, водя лекции от други места, не е това проблемът. (Трети варианти): За откриването в никакъв случай няма да отида, а по-нататък - не знам.

**Христо Марков:** Все още не съм решил дали ще ходя. Имам покана, аз съм член на парламентарната комисия по младежта и спорта, но не съм решил... Спира ме липсата на финансови възможности. Имам и ангажименти - ако мога да отложа някои от тях, ще отида, ако не мога, за съжаление ще остана тук...

**Любомир Начев:** Да - ще пътувам, включен съм в делегацията на БФС. Разноските, в това число транспортните разходи, нощувките и билетите за трите мача на българския отбор се поемат от съюза, дневните са за наша сметка. Връщането е на 5-и. Ще викам за българите, колкото ми глас държи, и мисля, че ще победят поне на един от мачовете със сигурност. Когато дадох съгласието си, имах предвид, че аз съм кадемлия за хората около мен. Вероятно са подбрани депутати, които по един или друг начин са се ангажирали с проблемите на българсия футбол.

**Георги Петров** (депутат, добил печалната слава от пътешествията си в чужбира), просто отсъстваше от заседания през седмицата. Осведомени негови колеги твърдят, че след като миналата година спечели едно от първите места по возене на депутатски „Мерцедес“, сега заявил навреме където трябва присъствието си към родния футбол и... започнал да подготвя куфарите си по-отрано.
