---
title: Стоките с открадната марка невинаги се унищожават
description: Законът изисква само конфискация на „пиратските“ продукти, казва Емил Бенатов
date: 1999-05-14
author:
  - Мира Емилова
  - 168 часа, бр. 19/1999, стр. 15
tags: ['пиратство', 'законодателна дейност']
cover:
  image: ./images/1999-05-14-stokite-s-otkradnata-marka-nevinagi-se-unishozhavat/cover.png
  caption: "Изображение, генерирано от изкуствен интелект"
  hiddenInSingle: false
---

Д-р Емил Бенатов е представител по индустриална собственост (патентен адвокат), лицензиран оценител на нематериални активи и вещо лице в съда. Председател е на Съюза на патентните специалисти в България, който официално подкрепи внесения в Народното събрание проект за Закон за марките и географските означения.

**― Г-н Бенатов, съществува ли конкретна система за контрол или се разчита предимно на сигнали за нарушения на търговски марки?**

― Специален отдел в Патентното ведомство отговаря за процедура според сега действащия закон от 1968 г. Тя позволява при внезапна проверка, провокирана от конкретен сигнал, стоката с чужда марка да се конфискува и унищожи. Това става в общината, където е извършено нарушението. В проверката винаги участват и представители на Икономическа полиция.

**― Каква е ролята на МВР в борбата с кражбата на марки?**

― Напоследък НСБОП, чрез специалния си отдел „Защита на интелектуалната собственост“, започна своя самостоятелна програма за борба с тези „пирати“. Преди НСБОП затвори фабрика за маратонки „Адидас“, която бълваше продукция след като лицензът ѝ беше изтекъл.

**― Има ли примери, които да доказват, че сега действащият механизъм все пак е ефективен?**

― На миналогодишния Пловдивски панаир една турска фирма излезе с щанд за обувки с небезизвестната марка „FILANTO“.  Представителят на италианците у нас поиска щандът да бъде закрит и продажбата на тези обувки в България да спре. Нарушителят не се съобрази с искането. Тогава италианската фирма сезира патентното ведомство и то направи внезапна проверка в складовете на дистрибуторите. Бяха конфискувани обувки за над 15 млн. лева.


**― След като се конфискува незаконната продукция във всички случаи ли се унищожава?**

― Сега законът не е категоричен, че такава продукция трябва да бъде унищожавана, но в случаите, когато марката не може да бъде заличена, стоката се унищожава. Аз съм свидетел на това в практиката. Но има и друг вариант. Собственикът на марката може да изкупи от държавата конфискуваната продукция и да я използва, както намери за добре.

Общината, която е задължена да изпълни наказателно постановление за дадена конфискувана стока, може да заличи марката и да продаде продукта на занижени цени. Парите влизат в републиканския бюджет. Има и случаи, когато стоката се раздава на сиропиталища, старчески домове и т. н. Но това е рядкост.

**― Новият проектозакон за марките ще осигури ли по-голяма сигурност на производителите на оригинална продукция и какви са предвидените санкции срещу „пирати“?**

― За първи път е предвидена възможността за спиране на вноса на „пиратска“ стока с чужда марка. Това ще става на границата от митническите органи и ще има бърза съдебна процедура за десет работни дни. Митниците ще могат и без сигнал, по своя инициатива да задържат стоки, за които имат основания да смятат, че са пиратски. Досега единствената санкция е конфискацията. По новия закон ще има и глоби - от 3 до 15 млн. лева.
