---
title: "БТК иска да „глътне“ достъпа до Интернет"
description: "Тагарински: Трябва да има контрол на сайтовете за България в глобалната мрежа"
date: 1999-01-15
author:
  - Миролюба Бенатова
  - 168 часа, бр. 2/1999, стр. 22
tags: ["БТК", "регулация", "лиценз", "интернет", "монопол"]
---

„Явно в България скоро няма да има демокрация. Долу ръцете от мрежата Г-н Чиновник“, пише в Интернет Трифон Сидеров от Кърджали. Поводът - от 18 декември м.г. Интернет-доставчиците трябва да бъдат лицензирани. Това гласи заповед РД 09-235/98 от Комитета по пощи и далекосъобщения. Според „Интернет - общество“ България, решението противоречи на същността на Интернет - мрежа, свободна от правителствен или друг контрол, обслужващ нечии интереси. Така мислят и десетки потребители на Интернет у нас, описали позицията си в мрежата. За тях това е „застрашаване на личната свобода“ и груб опит на държавната администрация за контрол върху Интернет. Или 

**първа стъпка към контрол**

и върху съдържанието в глобалната информационна мрежа.

„Няма сигурни гаранции, че няма да има контрол върху съдържанието, въпреки че изрично сме се разбрали да бъде така“, призна в телевизионно предаване Нели Огнянова от Института за правно развитие. Още преди една година обаче министърът на държавната администрация Марио Тагарински ясно изказва позицията си точно за информацията в Интернет, а не за качеството на услугата. „Ако влезете в Интернет на страницата Bulgaria.com... Аз живея на края на света, чувам нещо за България и я намирам... По принцип Интернет се разраства малко стихийно, без регулация, но вече опира до това, че трябва да има такава... Трябва всяка държава да има свой регулационен механизъм за вътрешна информация, не може името България и националите символи да се използват свободно. Bulgaria.com не може да се ползва от 2-3 момичета и момчета, които се интересуват от секс. Това ли е имиджът на България пред света?

**В Интернет има пълен хаос“,**

казва министър Тагарински на 3-тата национална конференция за развитие на малкия и средния бизнес през февруари м. г. и продължава: „От българска страна всеки е свободен, но когато това касае държавата като цяло, правата на личността са равни.“ (Цитатът е без редакторска намеса. Стенограмата е публикувана на адрес [http://www.gyuvetch.com/culture/tagarinski.html](https://web.archive.org/web/19991011203550/http://www.gyuvetch.com/culture/tagarinski.html))

Според запознати „скандалната страница“, спомената от Тагарински, съдържа информация за България, изложена от българин, който живее зад граница. Проблемът явно е в това, че официалният сайт на родния М С просто е ужасно скучен и не привлича посетители. Името не му решава проблема.

Все още има хора у нас, които смятат за свое задължение да мислят вместо мен и за да подобрят качеството на услугата „достъп до Интернет“, да определят кой доставчик заслужава вниманието ми. Защото аз съм достатъчно глупав, за да не мога да направя своя избор и, не дай си боже, да избера някой частник, а не държавния монополист... А може би утре ще се опитат да ми кажат коя книга да чета и кой вестник да купувам?! Нещастници!“, пише още потребителят Трифон Сидеров.

**Пътят към Европа**

В Германия има забрана за посещение на уеб-сайтове, в които има неонацистка пропаганда. Ограничението е наложено на самите потребители и с това доставчиците нямат нищо общо. В САЩ преди 3 години Върховният съд отменя „Закон против непристойността в телекомуникациите“, създаден от администрацията на Бил Клинтън. През 1998 г., пак в страната на неограничените възможности, федерален съд отменя решението във всяка обществена библиотека да има забранителен софтуер, който да блокира достъпа до определени страници в Интернет. По света съществуват т. нар. родителски софтуер. Той е един от начините за пресичане на достъпа на деца до порно-сайтове. Но това не зависи от доставчика на Интернет, а от потребителя и желанието му да си купи от някоя компютърна фирма този софтуер.

Затова пък в Китай местните доставчици на Интернет се регистрират. В Сингапур глобалната мрежа се регулира като радиото и телевизията, а страници с религиозна и политическа насоченост трябва да се регистрират. Във Виетнам и Саудитска Арабия има само един доставчик и той е държавен. Индия препятства достъпа освен с лиценз и с непосилно високи цени за услугата. В Европа само Русия изисква лиценз.

**Някои съображения**

На 18 ноември м.г. европейската комисия приема предложение за директива на някои правни аспекти на електронната търговия в Интернет. Според Института за правно развитие в Международната организация за свобода на Интернет, в която той е член, се очаква тази директива да бъде първият акт, уреждащ отговорността на доставчиците на Интернет-услуги. Но тази директива все още не съществува.

В ЕС има друга съществуваща директива №97\13\ЕС от 10 април м. г. за обща рамка, свързана с разрешителния режим и индивидуалните лицензи в областта на телекомуникациите. В нея обаче думата Интернет не се среща изобщо. Сред основните осем важни принципа в политиката на ЕС се споменават „отваряне към конкуренция на информационните структури и инфраструктура“, „да се защитава конфиденциалността на кореспонденцията“ и т. н., но и сред тях никъде не става дума за глобалната мрежа.

„Сигурно използване на Интернет“, „Зелена книга за защита на малолетните и човешкото достойнство“, „Недопускане на незаконно и вредно съдържание в Интернет“, „съвместни действия срещу трафика на хора и сексуалната експлоатация на деца по Интернет“ са сред инициативите на ЕС. „Всички тези проблеми не са свързани с доставчиците на Интернет, а с Наказателния кодекс“, коментира Вени Марковски от „Интернет-общество“ България. Американското министерство на правосъдието в програма си за Централна и Източна Европа отделя специално място на компютърните престъпления. Група от САЩ, ръководена от бивша прокурорка, от 5 месеца действа у нас по новата глава, която ще бъде включена в българския НК. В проекта има около 100 члена, които очертават всички възможни престъпления не само в глобалната информационна мрежа, а изобщо с компютри.

„НС предвижда приемането на тези промени за есенната си сесия. Ние искаме това да стане по-бързо - до лятото“, казаха „Интернет-общество“.

**Същността**

„Държавата иска да лицензира доставчиците на Интернет заради услугите, които ползват глобалната мрежа като преносна среда и в същността си трябва да бъдат лицензирани“, твърдят от „Интернет-общество“.

Според документи от ЕС доставчиците на Интернет, както и самото киберпространство не трябва да бъдат контролирани. Предвижда се обаче регулиране на други услуги, които ползват Интернет като преносна среда. Пример за това е електронната търговия. Ясно е, че все още няма документ, който да регулира безкасовото плащане, коментират запознати. „Каквито и лицензи да има за доставчиците, те няма да подпомогнат нито електронната търговия, нито ще заменят нуждата от закон за защита на потребителя. Най-малкото този вид търговия изисква наличието на добре развита кредитна система, каквато у нас няма“, смята Вени Марковски. Според специалистите всеки Интернет-доставчик, който предлага електронна търговия, трябва да има лиценз, че носи отговорност за сигурността на данните, които попадат в сървъра. Този лиценз ще гарантира защитата срещу възможността номерът на кредитната карта на потребителя да попадне в чужди ръце.

„Но лицензирането, което предлага държавата, ѝ дава възможност да манипулира доставчиците. Във всеки момент правилата могат да бъдат променяни, а разрешителното отнемано. Например според т. 8 от чл. 78 в Закона за далекосъобщенията доставчикът ще трябва при необходимост да предоставя всякаква информация, свързана с дейността си на държавните органи. Така може да се получи парадоксът да даваме е информация за себе си на конкурент, тъй като държавата има участие в Интернет-доставчик“, коментират анализатори.

Оттук идва и

**основно подозрение,**

че всъщност лицензирането цели утвърждаване на монопола на БТК в комуникациите. БТК има съществен дял в Инфотел/ЦТУ, ГУКИС и Мобиком - все Интернет-доставчици.

Едно от изискванията за обща лицензия е всеки български Интернет-доставчик да гради директна връзка поне с един друг български такъв. За да не минава трафикът през чужбина. Но дори и в момента, като се има предвид, че родният трафик е едва 3-4% от общия в пикови часове и 0% в нормални, цената ѝ е 4% от цената на сателитната връзка, твърдят запознати. Според офертите на сателитните оператори, средната цена на космически сегмент плюс достъп до Интернет е около $3000 на месец, от които 4% са около 250 000 лева. Тарифата на БТК за цената на цифров канал между два отдалечени града в България е 900 000 лева на месец. „Така БТК ще прибира около милион месечно от всеки Интернет-доставчик в провинцията, предоставяйки му насила услуга, от която няма нужда. Това се нарича рекет, а от администрацията - лиценз“, коментира Димитър Ганчев, съдружник в доставчика на Интернет BOL.BG.

Най-вероятно цялата схема с лицензите ще застраши най-много малките доставчици от провинцията. В момента, в който те изпаднат от пазара по някаква причина, БТК ще „глътне“ техния дял. И тогава най-накрая ще може да бъде продадена.
