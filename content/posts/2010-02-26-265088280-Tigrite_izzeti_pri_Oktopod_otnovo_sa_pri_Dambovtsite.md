---
title: Тигрите, иззети при "Октопод", отново са при Дамбовците
description: Йордан Стоянов обмисля да заведе иск към държавата за издръжката на животните
author: ["Миролюба Бенатова", "Генка Шикерова"]
date: 2010-02-26
tags: ["Малкия Дамбовец", "Октопод"]
---

{{< video src="/genka-shikerova/2010-02-26-265088280-Tigrite_izzeti_pri_Oktopod_otnovo_sa_pri_Dambovtsite.mp4" >}}

Тигрите, иззети при операция „Октопод”, отново са при собственика си в „Кремиковци”.

Йордан Стоянов, по-известен като малкия Дамбовец, е на свобода с мярка „подписка” и обмисля да заведе иск към държавата за издръжката на животните.

Хищниците бяха открити и иззети от дома му при операцията.

С Йордан Стоянов, за когото тигрите са сбъдната мечта, се срещнаха Генка Шикерова и Миролюба Бенатова.

„Значи, това е приятелско мъркане. По този начин показва, че е ок. Харесва ви”, обясни той.
За Йордан Стоянов, известен като Малкия Дамбовец, тигрите - три на брой, и един ягуар, са сбъдната мечта.

„И, може би, това ми е най-голямото престъпление. Че това са ми детските мечти, включително и конете и други детски мечти, които ги следвам. И детето в мен е живо. И до последния час ще бъде живо. Ще си следвам детските мечти”, категоричен е Стоянов.

А мечтите му са: „Да имам животни, да имам тигри, да имам лъвове, да се чувствам добре. Да се чувствам добре между тях”.

Йордан - някога работил като електротехник от „Кремиковци”, отглежда тигри от 10 години. Имало период, когато се разхождал с хищниците из квартала. Казва, че вече е помъдрял.

„Голям кеф е. Да се разхождаш с тигър по улиците. Обаче е безотговорно. Правил съм го по гората, защото Балкана е в непосредствена близост на около 300 метра по права линия”, разказва той.
Стоянов твърди, че не е скъпо да храниш четири хищника. Месечно му струвало около 1500 лева.

Йордан има и конюшня с близо 50 коня. И за тях казва , че не тежат финансово.

Йордан Стоянов и брат му Стоян нашумяха като част от групата на Алексей Петров с обвинение за източване на „Кремиковци”.

Йордан обаче няма обща фирма с брат си и по документи няма бизнес със скрап.

Твърди, че плаща 200 000 лева лични данъци, но като бизнес ни показва само два магазина и пицария в „Кремиковци”.

„Не съм искал да развивам бясна кариера, защото ще ми отнеме от свободното време, а свободното време ми е приоритет”, казва Стоянов.

А свободното си време го уплътнява с разходки – „Обиколил съм половината свят, че е грозно да кажа – целия”.

„Това е моят свят. Това е моят чудесен живот. И дебело подчертавам, че съм много щастлив. Пожелавам на всички хора да са токова щастливи, колкото съм аз и света ще бъде по-добър”, споделя Стоянов.

Има и неосъществени мечти - да свали 30 килограма и да се качи на Еверест.

Йордан казва, че вярва в съдебната система. Твърди, че е рано да каже от къде прави по милион на година, но също така е категоричен, че има документи за всичките си доходи. Законни.

*[Целия репортаж](https://filedn.eu/lAbgdVsO1Xd5ibhWJn98VMJ/media-archive/posts/2010-03-01-2045560020-malkiya_dambovets_progovori/) на Генка Шикерова и Миролюба Бенатова от имението на Дамбовците гледайте в понеделник, 1 март, в предаването "Тази сутрин".*

*Източник: [bTV](https://btvnovinite.bg/265088280-Tigrite_izzeti_pri_Oktopod_otnovo_sa_pri_Dambovtsite.html)*
