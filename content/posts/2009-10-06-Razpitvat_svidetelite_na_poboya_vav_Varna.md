---
title: "Разпитват свидетелите на побоя във Варна"
description: Още няма обвинение срещу 15-годишното момче, задържано заради инцидента
author: ["Миролюба Бенатова"]
date: 2009-10-06
tags: ["побой", "убийство", "Варна", "агресия в училище"]
---

{{< video src="/miroluba-benatova/2009-10-06-Razpitvat_svidetelite_na_poboya_vav_Varna.mp4" >}}
Започнаха разпитите на свидетелите на побоя, завършил със смъртта на 16-годишно момче във Варна. Вече са готови и резултатите от аутопсията на Георги Чакъров. 15-годишният Тодор Панайотов, задържан за инцидента, беше освободен. Все още не му е повдигнато и обвинение.

16-годишният Георги, който почина след сбиването, е повел заяждането в интернет форума, казват и неговите приятели, и приятелите на Тодор. Точната причина за дрязгата не е съвсем ясна. Никой не може да каже каква е причината за сбиването – заяждане, заради цигара, момиче, предаде Миролюба Бенатова.

Борис и Цецо са най-близките приятели на Тодор. Според форумите Тодор се намесва, провокиран от Георги и за да защити приятеля си Борис. Друго момче пък каза, че боят станал заради цигара.

Приятелите на починалото момче Георги казват, че не са изненадани нито от несъществената причина за боя, нито, че се е случил.

"Много пъти съм му говорила да не се бие. Казвала съм му, че е по-хубаво да поговори, да спре да отстъпи", споделя момиче от училището. "Заяжда се с някое друго момче, то си и ма други приятели и си ги вика. Ако не сме го защитавали, можеше и по-рано да стане", каза един от приятелите му. Според друг, и учители са гледали как се бият.

Майката на починалия Георги не може да си обясни защо големите не са предотвратили боя - "Толкова хора да видят този побой и никой нищо да не направи. Не мога да го възприема", каза майката.

Тодор искал да избегне боя, казват близките му и е бил предизвикан. След фаталната развръзка е в шок.

"Дойдоха негови приятели и ми разказаха: Искахме да направим всичко възможно да ги спрем. Другото – бил мазохист. Ставал да се бие с пет-шест човека, пребиват го, а той им викал: само толкова ли можете. Колко е вярно не знам. Онзи започнал да рита сина ми, да го души и оттам тръгва боят", каза бащата на Тодор.

"За обида не може да убиеш човек. За каквото и да е. С такава ярост, че да не мръдне от там", каза майката на Георги.

 Над 60 процента от момчетата и над 30 на сто от момичетата знаят какво е проява на агресия, показва проучване, представено днес във Варна. 80% знаят какво е вербална агресия – размяна на обиди и заплахи.

"Свадата между Георги и Тодор е започнал в интернет сайт. Обидите започнали заради снимки. Първи е започнал Георги, който започнал да заплашва Георги. Те не са се познавали, запознали са се в чата", каза за bTV инспекторът от Детска педагогическа стая Димитър Колев, който е разговарял и е водил разпитите с Тодор.

По думите му никой от присъствалите не е смятал, че може да се стигне до фатален край. След падането на Георги на земята, обаче, той повече не се изправя. Все още не е ясно какво ще е обвинението срещу Тодор, тече проверка, събират се доказателства, каза Колев.

За 15-годишният Тодор изпитанията тепърва предстоят. А Георги ще бъде погребан утре.

*Източник: [bTV](https://btvnovinite.bg/141747-Razpitvat_svidetelite_na_poboya_vav_Varna.html)*
