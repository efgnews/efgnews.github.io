---
title: Отритнат от чужди и свои, кметът вилнее из София
description: Единствено референдум може да спаси софиянци от самозабравилия се управник, коментират юристи на Министерския съвет
date: 1994-11-28
author:
  - Миролюба Бенатова
  - Таня Червенкова
  - 168 часа, бр. 47/1994, стр. 21
tags: ['кмет', 'София', 'Александър Янчулев', 'воден режим']
---

Абсурдите на столичната изпълнителна власт достигнаха своя връх миналата седмица, когато НКС на Филип Димитров оттегли доверието си към Янчулев. Фатално късно се сети групата на Ф.Д. за злото, което стори на синята идея хидрологът многопартиец. В паниката да спасява провалените си козове в потъналата в мръсотия и суша София СДС прие декларация, в която поставя ултиматум на Янчулев да прекрати режима на водата в столицата.

„Не може една политическа сила да се намесва пряко в работата на изпълнителната власт, независимо от това, че тя е избрана с нейната листа, коментира за „168 часа“ шефът на управление „Местна администрация и обществен ред“ към Министерския съвет Димитър Бонгалов. Само по силата на чл. 1 от старата конституция това беше възможно, сега е нарушение на закона от страна на политическите партии.“

Ако СДС е искал да се освободи от софийския кмет, можеше чрез всоята голяма група в Столичния общински съвет да наложи оставката му, както стана в Созопол и Самоков, припомнят юристи.

Вместо това сините съветници гласуваха единодушно решението за водния режим преди седмица. В понеделник те се събират на извънредна сесия, но сигурно вече доста от послушните на Янчулев пак няма да се решат на подобна стъпка, прогнозират посветени.

Само референдум сега може да реши абсурдната ситуация със столични кмет, категорични са юристите на правителството. Янчулев в момента освен кмет е и областен управител и това му осигурява най-авторитарната власт в държавата, напомнят те. За съжаление парламентът не прие предложението на Министерския съвет за законодателните промени в статута на столичния кмет, каза Димитър Бонгалов. Като автор на идеята за местни референдуми г-н Бонгалов обяснява, че това е единствения законен път за излизане от криза на доверието в общинската власт, каквато от месеци зрее в София.

Ако Янчулев сам не си отиде и общинските съветници не гласуват за референдум, градоначалникът ще управлява още десет месеца. Макар че избраният с 51,34 процента представител на СДС отдавна е нежелан от свои и чужди 67,05 на сто от запитаните софиянци настояват за оставката му - призна за първи път в събота социологическите данни „Демокрация“.

Психиатри предупредиха в печата още през лятото, че проблемът на Янчулев е загубата на самоконтрол. С въвеждането на фатално закъснелия воден режим тяхната диагноза се потвърди. 48 часа в крайните райони на София имаше вода само в бидони, бутилки и легени. Вариантът с канчето съживи традиционния израз „Честита баня“, с който станахме известни в Европа, защото къпането вече е лукс като преди сто години.

Когато лелеяната течност се върна, пак не обля всички. Вместо в 12.00 часа на обяд по всичките етажи водата се качи час и половина по-късно. „Все още не може да се оттече тинята, а вече е 9 часът вечерта. Мразя Янчулев и ако е някъде наблизо, най-малкото, което заслужава, е да го пъхна под смрадливата струя“, сподели девойка от 310-и блок на „Младост“ 3.

От тази седмица се очаква жестоката суша на Янчулев да застигне нови квартали на града.
