---
title: "В Либия разрешиха на българските журналисти да интервюират случайни хора на улицата"
description: В Либия българските журналисти не получиха възможност да видят осъдените българки, но властите в Триполи за първи път им позволиха да снимат и да правят интервюта със случайни хора на улицата.
author: ["Миролюба Бенатова"]
date: 2005-02-18
tags: ['Либия', 'Триполи']
---

Старият пазар на Триполи прилича на всяко едно тържище в тази част на света. Разликата е, че тук до преди година хората нямаха право да отговарят на въпроси на журналисти, а журналистите нямаха право да питат. Сега може с придружител от така наречената дирекция "Информация" към либийското външно министерство.

"Имате ли свобода във вашата страна?"

"О, да, разбира се. Ние можем да кажем всичко. Но всъщност, вие какво имате предвид?"

В този свят не е прието жените да разговарят с непознати, дори и с жени.

Играта на табла и пушенето на наргиле са само мъжки занимания.
"Ако либийка или друга мюсюлманка пуши наргиле, какво се мисли за нея?"

"Общо казано - това е срам."

Мъж, пенсиониран по болест и сега се издържа със 140 либийски динара на месец, което е около сто долара.

Въпреки че пълен резервоар с бензин в джамахирията струва 5 динара, а хлябът стотинки, местните признават, че при така наречения народен капитализъм не се живее лесно.

"Много скъпа държава е. Младите хора не могат да намерят пари, за да се оженят. Това е проблем. имаме висока безработица. Тук мъжът, за да създаде семейство трябва да плати абсолютно всичко."

Официално в Либия няма безработица. Според статистиката в Джамахирията, няма и СПИН - освен заразените деца от бенгази, други липсват. Приема се, че е невъзможно да има други заразени, защото моралът и законът не позволяват секс извън брака, липса на медицински консумативи, които да доведат до инфекции, както и наркоманията.

"Защо тук няма престъпност?"

"Имаме престъпност."

"Имате ли наркотици?"

"Да имаме? Много хора тук си инжектират наркотици. Много млади хора и търгуват, и са зависими от дрогата."
"Но това не е официална информация?"
"Да това е неофициално. Не всеки го знае, но истината е, че зависимите от наркотиците стават все повече."

"Какво мислиш за вашия лидер, знам, че това е необичаен въпрос тук, но все пак?"

"Политиката си е политика, не мога да коментирам."

"Страхуваш ли се?"

"Да."

Репортажът за живота в Либия на Миролюба Бенатова и оператора Валентин Василев, гледайте тази неделя в предаването "В Десетката с Иво Инджев".

*Източник: [bTV](https://btvnovinite.bg/39656-V_Libiya_razreshiha_na__balgarskite_jurnalisti__da_intervyuirat__sluchayni_hora_na_ulitsata.html)*
