---
title: "Мария Цънцарова: Страдам за незададените въпроси"
description: Водещата сутрешния блок по bTV в един разговор за подводните камъни в професията журналист, за рисковете и удовлетворението, за новата форма на фина цензура, както и за нейния си начин да остане в правия път
author: ["Ваня Шекерова"]
date: 2024-12-01
tags: ['журналистика']
cover:
  image: ./images/2024-12-01-mariya-tsuntsarova-stradam-za-nezadadeni-vuprosi/cover.jpg
  caption: "Мария Цънцарова, Фотограф: Диляна Флорентин"
  hiddenInSingle: false
---

**Каква беше 2024-та за теб, Мария?** 

Първо за мен беше като две години в една. Като работиш в сутрешно предаване и ставаш през нощта, деня буквално го преживяваш два пъти. Веднъж в ефир и после, като се събере екипът и започне планирането за следващия ден. Тази година имах много предизвикателства в професионален план. Имаше ситуации, които не ми се бяха случвали до този момент. И по линия годината беше пълна с уроци, за които съм благодарна. Едно от най-големите предизвикателства беше да не се поддам на разказа за самата мен - коя съм, каква съм, как е правилно да си върша работата. Някак си, когато успееш да се държиш за принципите и стандартите в професията и не оставяш да те разклащат външните влияния, може да останеш в правия път.

**Казват, че човек е толкова голям, колкото са враговете му? Ти чувстваш ли се пораснала напоследък?**

Сигурно съм пораснала. За кокретните случаи, за които ме питаш, изпитвах по-скоро срам заради начина, по който различни хора се опитваха да ме посочат за свой враг. Вярвам, че зрителят винаги усеща опита за подмяна на разговора. Да се събира подкрепа с прояви на омраза, неизбежно рефлектира върху начина, по който се развива нашето общество. Вярвам, че адекватният отговор на подобно поведение е да не се отказвам да питам. И го правя.

**Сигурно отдавна вече си се убедила, че „малка и крехка жена“ съвсем не пази от физическо посегателство. Приемаш ли това като един от рисковете на професията, смятана за една от най-стресовите?**

Радвам се, че на никого не му е минавало през главата да упражни физическа агресия срещу мен, и се надявам, че на никого няма да му хрумне. А риск има във всяка работа. Това, което си мислех, е, че вероятно имам непоносимост към чувствата като страх и притеснение и не правя сметка къде е границата на опасност. Не мога да живея по този начин. Затова в нито един момент не е стояло пред мен някакво колебание.

**Как, нападната в живо предаване, както се случи неотдавна, успяваш да овладееш емоциите си?**

Най-хубавото на моите емоции е, че се развихрят в пълнота след ефир. А по време на ефир имам колегите си на своя страна - много е приятно, когато в напрегнати моменти целият екип - от продуцента до операторите в студиото, намират как да ми дадат знак вярна ли е или не посоката, в която съм тръгнала. Време да дишам имам и в моментите, когато моят колега Златимир има серия от въпроси - в тези минута-две също успявам да се успокоя и да подредя мислите си. Има адреналин в подобни ситуации, но те показват и какво още имам за учене в професията.

**Да смятам ли, че в екип се чувстваш по-комфортно, отколкото сама, както в предаването „Защо г-н министър?“**

Когато си сам, следваш собствената си логика и реакции. Слушаш събеседника, знаеш, че разговорът ще продължи в посоката, в която го водиш. А когато сте трима на масата, е по-различно, защото е много трудно двама души да реагират в синхрон, да имат едно и също темпо и посока в интервюто. Партньорството в ефир е урок, който уча.

**Продължаваш ли да четеш това, което хората пишат до телевизията? Има ли зрителски сигнал, привлякъл вниманието ти, и с какъв знак е той?**

Противно на твърденията, че никой вече не гледа телевизия, много хора пишат грамотни призиви за съдействие към нас. Освен имейли получавам и писма, написани на ръка, напечатани на машина, което показва, че хора на всякаква възраст все още търсят помощ, вярват в силата на журналистиката да намира решения. Дори по-късно имам разговор с един кмет, който твърди, че градът му ще загуби единствения си парк заради сделки, сключени от неговия предшественик.

**Смяташ ли, че в медиите не се канят хора, които имат какво да кажат, затова тяхната платформа са подкастовете? Ти с кого би искала да говориш?**

Кои са тези хора, които си видяла в подкаст, а не си видяла по телевизията? Кой казва, че не се канят хора, които имат какво да кажат? Ние каним всякакви хора. Но всеки поканен калкулира много фактори, преди да приеме или не да се появи на живо в телевизията. Например в телевизията има ограничено време, в което да разгърне тезите си. Подкастът дава възможност за спокойно разказване, даване на контекст, правене на връзки. Хората преценяват също и кой биха искали да седи срещу тях. Някои са ми казвали: Мария, имам нужда да говоря без много въпроси, други искат предварително въпросите, което няма как да стане. Има такива, които просто не желаят да се появяват в големи медии. А за това с кого бих искала да говоря - с хората, които не обичат да дават интервюта, но знаят отговорите за много от ключовите въпроси на обществото ни.

**Случвало ли се е да се окажеш неподготвена за разговор с някого от събеседниците, които каните в сутрешния блок? Позволяваш ли си да реагираш спонтанно?**

Предварителната подготовка и планът за разговора вършат работа, докато разговорът започне. Оттам нататък всичко е спонтанно, нямаш опция през цялото време да се придържаш към въпросите, които си подредил предварително. Особено ако слушаш.

**Вярно ли е, че в телевизията често идват букети за теб? Как тези, които си защитила, ти благодарят?**

Букетите само доказват, че живеем във времена, когато хората могат да бъдат и внимателни едни към други и обичат да правят жестове. Интересно е, че тези жестове по-често идват от хора, които са били затруднени с отговорите в нашите срещи, а не толкова от тези, които са се почувствали подкрепени от мен. Преди години например направих интервю с депутат - кратко интервю, от което стана ясно, че той не е напълно подготвен за работата, която трябваше да върши в парламента. И до ден днешен той разказва, че ми е благодарен, защото след това интервю разбрал, че политиката не е за него. Сега има успешен бизнес с ресторанти за здравословно хранене. Той е спортист, приготвя храна за спортисти. Публично дискредитиране, както го определи тогава, сега е убеден, че му е помогнало да открие най-добрия път за себе си. А доскоро за Коледа получавах замразена яребица от човек, когото съм поставяла в невъзможни ситуации - да защитава не свои, а чужди решения с невероятни аргументи. С ясното съзнание, че отговорите му не могат да оправдаят институцията, която представлява, но с доблестта никога да не прехвърля отговорност върху другиго. И след това - яребици за Коледа. Получавала съм и плетени чорапи за мен, за децата... Наистина имат въображение хората в начините, по които показват симпатия.


{{< figure src="../../images/2024-12-01-mariya-tsuntsarova-stradam-za-nezadadeni-vuprosi/maria-tsantsarova-1.webp" attr="Не живея с това, което е било вчера. Имам нужда да усещам смисъл в работата си всеки ден. А не успявам винаги да изпълня по най-добрия начин собствените си очаквания." align=center >}}

**Коя от всичките ти журналистически изяви, за които си печелила не една и две награди, смяташ за свое най-голямо постижение до момента?**

Тези материали, които са оставили дори и малка следа и наистина са имали смисъл, си заслужават. Ти ми каза, че за теб най-видимият е за „Хелп Карма“. Беше труд на много хора. Данните, които показахме, интервютата с основателите и собствениците на тази фондация показаха как използват благородни каузи, историите на деца и възрастни с тежки здравословни проблеми за друг тип облаги, различни от това да подкрепят хората в нужда.

**Проследи ли как се разви разследването срещу „Хелп Карма“ вече от специализираните органи?**

„Работата по случая продължава“, това е отговорът на прокуратурата, когато питам. Знам какъв е моят пропуск - ако не всеки месец, то през месец трябва да се слага въпросът на масата и като разследването все още не е напреднало, трябва да се припомня какво се очаква. Такива репортажи сме правили едва три-четири пъти през последните години. Причината да не е по-често е в информационния поток. Всеки ден в дневния ред влизат нови истории. И рядко това, че по старите няма развитие, може да е тема.

**Защо ми каза, че си критична към собствените си постижения?**

Не живея с това, което е било вчера. Имам нужда да усещам смисъл в работата си всеки ден. А не успявам винаги да изпълня по най-добрия начин собствените си очаквания. Това, за което ми се смеят колегите, е, че помня и страдам за незададените въпроси.

**Ти ми подаде заглавието на това интервю!**

Това е заглавието на моя живот. Наистина е моята най-голяма мъка - какво е можело да бъде, а не се е случило. И то по моя вина, а не по вина на събеседника.

**Е, понякога и събеседника може да не те остави да си зададеш въпросите, не ли?**

Ако постави нова, по-интересна тема за разговор, да. Но друга причина да не си зададеш въпросите няма. Да приоритизираш кое да, кое не в един разговор, е твоя отговорност. Както и кое и по какъв начин е полезно за зрителите.

**Как погали самочувствието ти това, че Иван Гарелов те определи като явление в журналистиката и дали тази оценка вдига акциите ти?**

Хора като него винаги са били благоразположени към  мен и са се опитвали да ме подкрепят. Освен тези думи от него и съпругата му съм чувала и критични оценки, зад които стоеше много внимателно гледане на мои материали и журналистическо присъствие. И всъщност това много повече ми е помогнало - добронамереното, но критично отношение. Светла му памет, Коритаров също подхождаше така към мен.


{{< figure src="../../images/2024-12-01-mariya-tsuntsarova-stradam-za-nezadadeni-vuprosi/maria-tsantsarova-2.webp" attr="Баланс трябва да има, но по журналистическите стандарти - на всички да бъдат задавани всички важни въпроси, колкото и да са им неприятни." align=center >}}

**Твърдиш, че не си амбициозна, както се говори в гилдията. Но какво му е лошото на това да си амбициозен всъщност?**

Всъщност да, амбициозна съм, но обичам, когато нещата се получават с лекота. И обичам да не съм сама - приятно ми е да има с кого да измисляме как да направим едно или друго, с кого да се радваме като стане, да се ядосваме, а после да се смеем, ако се провалим. 

**Зная, че журналистиката ти е била мечта отрано и си се готвила сериозно за нея.. Какво би посъветвала студентите в тази специалност?** 

Рядко се срещам със студенти, защото, да си призная, много се притеснявам да говоря пред хора.

**Но ти го правиш всеки ден, и то пред огромна аудитория!**

Аз говоря със събеседника. Да погледна в камерата и да кажа цяло изречение, може да е изненадващо, но за мен е предизвикателство. Всяка сутрин най-трудните секунди са, когато трябва да кажа: „Добро утро, тук е Иван.“ Обърна ли се към Иван, вече е по-лесно. А на студентите бих казала, като чуят баланс, много да внимават. Каквото и да им обясняват, баланс е да дадеш възможност на всички засегнати по една тема да отговорят. А не, ако на единия събеседник зададеш три трудни въпроса, и към неговия опонент да бъдат три трудните въпроси. Баланс трябва да има, но по журналистическите стандарти - на всички да бъдат задавани всички важни въпроси, колкото и да са им неприятни.

**Банално е да те питам за твоите жертви пред олтара на професията, но все пак го правя, знаейки своите - няма фиксирано работно време, няма събота и неделя, „168 часа“ излизаше в понеделник. Късни прибирания, пътуванията дразнеха мъжа ми, така че се налагаше да му припомням как, ако е искал жена му да си е вкъщи в 5.30, да си е взел счетоводителка.**

И какво, издържа ли?

**Издържа и досега сме заедно, но децата пораснаха с отсъстваща майка.**

Е, това е моята болка, когато вечер например не мога да довърша главата от „Хари Потър“ и трябва да остане за утре вечер, защото сега съм изморена или имам да чета и да пиша. Много ми е мъчно, когато се налага да го казвам на момчетата ми. Всеки обаче плаща цената за това как иска да живее и да се чувства полезен. Другите ми жертви са непрочетените книги, неизгледаните сериали, свободата да тръгна по начина, по който сърцето ми го иска, до всякакви близки и далечни точки на света.

**Какво от това, което си научила от майка си, прилагаш в женското си битие на майка и съпруга?**

Всичко, което си си казвал, че няма да правиш, откриваш у себе си в ролята на родител. Звънях ѝ веднъж да я питам какво съм научила от нея и тя каза: „Малко ако ме беше слушала, щеше да водиш далеч по-спокоен живот, както и всички ние.“ Майка ми намира за прекалени цялата страст и енергията, които влагам в работата си. В нея има много доброта, много отстъпчивост. Мисля, че и у мен има доброта, но отстъпчивост - трудно. Взела съм от нея някои от навиците като това да гладя всички дрехи на децата, но не и как да водя по-спокоен живот.

**Как разпускаш напрежението?**

Цял живот съм страняла от всякаква физическа активност или по-скоро съм я използвала за социален живот. Сега ходя редовно в боксовата зала. Започнах с кондиционни тренировки, после бокс, а наскоро треньорът ми Кирил Синевирски предложи да продължим с муай тай. Много харесах този спорт. Освен физическото натоварване и общуването с личности, различни от тези в моя балон, ми действа много добре. Спортът води в залата интелигенти хора с отношение и към процесите в обществото ни, но с гледна точка към тях, която не мога да чуя в студиото например. Опитвам се два пъти в седмицата да ходя в залата след работа.

**Всичко на теб ти е наблизо - и жилището, и местоработата, и залата за тренировки. Това някакво следствие ли е на факта, че си пораснала в малък град, където всичко е на една ръка пешеходно разстояние?**

Не съм сигурна, че е свързано с живота в малкия град, а е стечение на обстоятелствата. Харесвам да ходя пеш в центъра на София.

**Ти как се храниш и правиш ли нещо специално, за да поддържаш фигурата си?**

Обичам храната и ми е приятно да ям. А като съм гладна, не мисля за нищо друго.

**А как пазаруваш?**

Ходя в мола до вкъщи, там ми е най-удобно и знаят как да ми помогнат. Пазарувам и онлайн, затова една част от дрехите ми не са мой размер, защото като съм ги поръчала, никога след това не ги връщам. Така че ходя с по-големи дрехи, отколкото ми пасват. То просто така е измислено - да поръчаш, ако не ти стане, отлагаш и отлагаш връщането, докато свикнеш с мисълта, че е твоето.

**Има ли обстоятелства, които биха те отказали да се откажеш от журналистиката и да се присъединиш към политическа партия?**

На този етап не мисля, че има причина да разсъждавам в тази посока. Мисля, че така както работата на политиците е публична и би следвало да е в обществен интерес, така и ролята, в която съм в момента - не само аз, а журналистите, би трябвало да вършим работа, полезна за обществото. Старая се да е така. И с това желание и мисъл сутрин влизам в студиото. И нямам потребност и причина да мисля в друга посока. Политиката може да е неприятен, кален, мръсен терен, но журналистиката го споделя. Т.е. не си спестявам нещо, като оставам в това, в което смятам, че мога да бъда полезна.

**Почувства ли се засегната от определението мисирки, отправено към жените в гилдията?**

В никакъв случай не го отнесох към себе си. Не се познах в това.

**Вярвала ли си някога в чудеса?**

Да. Едно нещо съм научила за чудесата обаче - не могат да противоречат на природните закони. И съм благодарна за чудесата, които са ми се случили, и никога няма да свикна с болката от тези, които не са се случили. Моето чуди тази година беше, че и най-големите бели имаше кой да ме разбира, да ме подкрепя и да ме обича. А така, дори и понякога труден, животът е прекрасен.


*Благодарим на Академия „Антон Петров“ за възможността да снимаме едно от остриетата на bTV на боксов ринг в боксова зала. В нея Мария най-малко два пъти седмично тренира муай тай, след като е излязла от студиото на новините, и казва, че все повече се привързва към спорта, заобикалян досега като вид активност.*

*Източник: Списание DIVA, декември 2024, стр. 1, 46-51*