---
title: Сектите бяха леко шамаросани
description: Поправки са нужни и в Наказателния кодекс, и в Закона за образованието, за да има ефект
author: 
  - Миролюба Бенатова
  - 168 часа, бр. 6/1994, стр. 15
date: 1994-02-07
tags: ['секта', 'закони', 'Елена Поптодорова']
---

Поправките на Закона за лицата и семейството, които при
парламентът през седмицата, препращат регистрираните по него
секти към Дирекцията по вероизповеданията. Тя ще преценява
дейността им и ще разрешава или не регистрацията им. Ако
сектите не изпълнят разпоредбата в срок от три месеца,
дейността им ще бъде прекратена.

Тези, на които предстои регистрация и са с висящи дела, също
ще минават по новата разпоредба, каза Елена Поптодорова,
вносителка на предложението.

Промяната в закона с нищо не нарушава правото на индивида да
избира религиозната си принадлежност и свободно да изповядва
вярата си. Проблемът е, че повечето нови религиозни течения
не желаят да влизат под похлупака на никоя деноминация,
регистрирана вече към Дирекцията по вероизповеданията.

Реални резултати обаче ще има след корекции и в Наказателния
кодекс, и в Закона за образованието, смята г-жа Поптодорова.
Най-ефективният начин за контрол на сектите според нея е
подвеждането им под отговорност за криминални деяния. В
Дирекцията по вероизповеданията имало достатъчно информация
за сдруженията и някои от тях вече били уличени в подобни
нарушения, твърди депутатката.
