---
title: "Двама българи вече месец държани на турско-иракската граница"
description: Мъжете не са арестувани, но придружават товар с авточасти, заради който не ги пускат
author: ["Миролюба Бенатова"]
date: 2013-09-11
tags: ["Турция", "Ирак"]
cover:
  image: ./images/2013-09-11-dvama-balgari-veche-mesets-darzhani-na-tursko-irakskata-granitsa/cover.webp
  caption: "Снимка: flickr.com"
  hiddenInSingle: false
---

**Повече от месец двама българи са задържани на границата между Турция и Ирак. Мъжете не са арестувани, но придружават товар с авточасти, заради който, според тях, митническите власти не ги пускат. Засега от външното ни министерство казват само, че знаят за случая.**

На 9 август четирима българи, които не се познават, заминават за Ирак. Двама са шофьори на камиони, пълни с авточасти. Другите двама – 26-годишният Георги Попинов от София и Валентин Велков от Ихтиман, пътуват с уговорка да разтоварват стоката. На границата между Турция и Ирак шофьорите си тръгват и не се връщат. Георги и Валентин остават с камионите, без паспорти, пари и храна.

Двамата нямат договор с фирма. Мъж на име Васил срещнал всеки от тях случайно, в квартално заведение. Предложил работа за пет дни в Ирак, 500 лева за свършеното и им изкарал задгранични паспорти за своя сметка.

{{< video src="/miroluba-benatova/2013-09-11-dvama-balgari-veche-mesets-darzhani-na-tursko-irakskata-granitsa.mp4" poster="/miroluba-benatova/2013-09-11-dvama-balgari-veche-mesets-darzhani-na-tursko-irakskata-granitsa.jpg" >}}

„Без работа беше дълго време. Не се познават, бедни, наивни. Той заради това отиде, да си покрие сметките и стана страшно”, казва майката на един от двамата мъже.

В момента български шофьори помагат на Георги и Валентин. Така стана възможно екип на bTV да се свърже с тях. Разказват, че спят в камионите, но не могат да си тръгнат, защото паспортите им са задържани.

„Двигатели и части. Друго нищо няма. Даже те ни казаха - вие нямате проблеми. Вие сте невинни. Вие сте, вика, едни работници. Но ни държат тук като заложници, демек, че ние сме представяли фирмата, а те някакви други двама шофьори са ни докарали до Турция и са ни оставили и избягаха, а те нас закопчаха и ни хванаха. Обаче се оказва тая фирма, която е тук в Ирак, е измамна фирма. Тоя, получателят, е избягал и се е укрил, а той изпраща тая фалшива фирма от България”, обяснява Валентин Велков.

Майката на Георги прави опити да говори с организатора Васил, когото не познава, но има негов телефонен номер.

„Чух, че е арабска фирма, но знае български език. Този Васил го молих, молих. Той каза, че ще ги върне, но вече не си вдига телефона. Каза да внимавам, защото не се знае с мен какво ще се случи”, разказва жената, която е подала сигнал във външно министерство.


*Източник: [bTV](https://btvnovinite.bg/bulgaria/dvama-balgari-veche-mesets-darzhani-na-tursko-irakskata-granitsa.html)*
