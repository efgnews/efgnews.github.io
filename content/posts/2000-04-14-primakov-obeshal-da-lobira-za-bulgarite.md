---
title: Примаков обещал да лобира за българите
description: Процесът в Либия - медицински, а не политически, смята пратеникът на нашия президент в Триполи адвокат Христо Данов
date: 2000-04-14
author:
  - Даниела Теофанова
  - Миролюба Бенатова
  - Николай Пенчев
  - 168 часа, бр. 15/2000, стр. 19, 20
tags: ['българските медици в Либия', 'Либия', 'Примаков', 'Христо Данов']
cover:
  image: ./images/2000-04-14-primakov-obeshal-da-lobira-za-bulgarite/cover.webp
  caption: "Христо Данов показва снимка на обвинените в Либия български медици, направена на 6 април 2000 година. Снимки: Иван Захариев"
  hiddenInSingle: false
---

„Евгений Примаков каза, че ще се опита да помогне с контактите си на българските медици в Либия“ - съобщава специално през „168 часа“ от приемната на бившия руски премиер в Думата. Позицията на Примаков е следствие от молбата, отправена от кмета на Москва Юрий Лужков. Преди две седмици Лужков се ангажира пред екип на „168 часа“ да запознае известния арабист и приятел на Муамар Кадафи със СПИН-скандала, в който са замесени българите. Лужков е изпратил официално писмо до ексминистър-председателя миналата седмица, каза пред „168 часа“ прессекретарят му Соломенцев. От разговора на репортер на вестника със служители от приемната на Примаков стана ясно, че лично българският външен министър Надежда Михайлова е потърсила помощта му по същия повод. Преди операцията „Пустинна буря“ Примаков бе добър посредник между САЩ и Саддам, макар че мисията му де факто се провали. Когато преди няколко години той стана външен министър, а след това и премиер на Русия, Примаков направи опит за засили връзките си с арабските страни, в това число и с Либия. Специалисти обаче твърдят, че отношенията между Москва и Триполи напоследък не са особено добри заради отказ на Русия да даде оръжия на либийския лидер. Въпреки това дипломати смятат, че Евгений Максимович ще разговаря с Кадафи, след като е поел ангажимента.

„Вие можете да ги съдите и да ги осъдите, но по-важното е да прекратите тази трагедия - сега 393 ваши семейства ще останат с едно дете по-малко. Не търсете вината само в тези хора, потърсете истинската причина за заразата със СПИН“, казал в разговор с високопоставени либийски държавници пратеникът на българския президент адвокат Христо Данов.

Пълна медицинска експертиза на здравословното състояние на обвинените българи ще бъе поискана по време на процеса от либийския защитник Осман Бизанти.

> **„Делото е чисто медицинско“**

категоричен е Христо Данов. Все още не е сигурно, че либийският съд за Народен иск ще допусне независима международна медицинска експертиза, която ще анализира в детайли вируса на HIV в кръвта на заразените деца. Ако такова проучване на специалисти бъде разрешено, от него ще стане ясно в какъв период от време е разпространена заразата. Тогава категорично ще може да се съпостави това време с датите, когато българските медици са постъпили на работа в Либия. Според специалисти такъв тип експертиза изисква много време, защото включва конкретни изследвания на всяко дете и родителите му.

Либийски източници твърдят, че на един от обвиняемите чужди медици (не българите - б. а.) се е родило серопозитивно бебе. Предварителните изследвания не са показали наличие на вируса нито у него, нито в кръвта на съпругата му. Най-вероятно тогава HIV-вирусът е бил все още в прозоречен период (до 6 месеца след заразяването тестовете не улавят СПИН - б. а.)

След раждането на детето става известна извънбрачна връзка на въпросния медик. Под подозрение попада и една от нашите сестри, въпреки че тя може да не е единствената паралелна сексуална партньорка на чуждия лекар. Подобна хипотеза също може да бъде оборена само със сериозна експертиза.

Според информация на СЗО около 25% от преливаната кръв в света не се изследва и пренася СПИН. Само прецизен анализ на използваните в периода на заразата кръвни продукти в Либия може да даде отговор и на въпроса дали децата не са жертва на вносни кръвни банки.

На 16-17 април либийският адвокат Бизанти вероятно ще разполага с най-важните документи по делото и ще се опита да изпрати препис на показанията в България чрез посолството ни. Либийският защитник се съсредоточава върху показанията на българските медици и на 

> **основния обвиняем по делото палестинеца Ал Хаджудж**

Пред адвокат Христо Данов Бизанти е обещал да изпрати в България и данните, въз основа на които е лансирано обвинението за организирана престъпна група срещу устоите на Джамахирията.

Това, че защитата и българската страна се запознаха с обвинителния акт едва преди около два месеца, се дължи на факта, че според либийските закони обвинителният акт се чете на заседание в съда.

„Посъветвах ги да не се признават за виновни, защото в либийския НПК има член, според който едно самопризнание дава възможност на съда да не разпитва свидетели и направо да пристъпи към присъда“, каза адвокат Христо Данов.

В момента българският защитник Владимир Шейтанов няма абсолютно никакви права по делото. Проблемът с неговото участие е специфичен, тъй като той ще трябва да се запознае с материали по дело от особен характер за Либия. Бизанти няма против да работят заедно, но има категорично изискване Владимир Шейтанов да е получил писмено разрешение от властите в Джамахирията за достъп до случая. Адвокатът, нает от роднините, все още няма „зелена улица“, а посолството в Триполи има уверение, че документът ще бъде изготвен.

> **Специалисти се съмняват**

че дори и Шейтанов да получи „разрешително“, би могъл да бъде ефективен. За времето, с което той евентуално ще разполага, не би могъл да се запознае в детайли с материалите от разследването - това са 1200 страници на арабски език. Това, че не знае езика, ще бъде пречка и по време на съдебните заседания. Там той ще разчита единствено на преводача от посолството. Според юристи, работили в Либия, по-ефективна защита на нашите медици може да се постигне, ако по време на процеса присъстват поне двама български юристи-арабисти. За това обаче вече е късно.

Самият Владимир Шейтанов вече смята, че към защитата на българските медици трябва да се включи още един местен адвокат.

България използва всички дипломатически канали в чужбина, за да помогне на сънародниците ни. почти веднага след като у нас бе получен обвинителният акт Иван Костов се е свързал по телефона с италианския премиер Масимо д`Алема. Външният ни министър Надежда Михайлова е разговаряла с египетския си колега Амр Муса. Неотдавна той се срещна с Кадафи на форум на средиземноморските държави, но засега няма обратна информация.

## Из обвинителния акт
„168 часа“ единствен се сдоби с онази част от обвинителния акт, която бе предоставена на българската страна от либийските власти. Според него палестинецът Ал-Хаджудж и шестте българи са обвинени в организацията и изпълнението на умишлено заразяване със СПИН. Групата инжектирала вируса „с цел покушение срещу сигурността на държавата.“ Според либийското следствие Нася Ненова, Кристияна Вълчева, Валентина Сирополу имали интимни отношения с Ал-Хаджужд „с цел подбуждане към продължаване на действията по инжектирането“. Нася Ненова е „произвеждала алкохол, с който черпила лица от други националности“, сред които са Валентина Сирополу и Ал-Хаджудж, „за да продължат заедно довършването на операциите по инжектирането“. Твърди се, че на подобни сбирки присъствали и други български медици, както и д-р Здравко Георгиев. Ал-Хаджудж и останалите били „в подчинение на Кристияна Вълчева и този, който стои зад нея, за да ги тласне към продължаване на инжектирането“, без да се уточнява кой е той. Шефовете на отделенията и другите либийски лекари без Ал-Хаджудж са обвинени, че причинили епидемия чрез разпространението на смъртоносни микроби на 19 родилки, заразени със СПИН. Осемте либийски служители ще отговарят и за това, че злоупотребили с властта си „с цел лично облагодетелстване“. Бившият помощник-секретар на сектор „Здравеопазване“ в Бенгази Саад ал-Амруни ще отговаря и за това, че „привлякъл медсестри от България, които не владеят професията“, а някои не могат да я изпълняват заради болести“.