---
title: "Прокуратурата образува досъдебно производство срещу мъчителите на медицинските ни сестри в Либия"
description: У нас започна досъдебното производство срещу мъчителите на българските медицински сестри осъдени на смърт в Либия.
author: ["Миролюба Бенатова"]
date: 2007-01-31
tags: ['българските медици в Либия', "СГП", "НСлС"]
---

Постановлението на Софийската градска прокуратура е срещу 11 либийци за оказана принуда. Делото, което ще бъде разследвано от Националната следствена служба може да приключи до два месеца. Разследването е срещу 11 либийски офицери и други либийски граждани.

Събрани са доказателства, че от 9 февруари до май 1999 г. в следствения арест в Триполи, в съучастие като извършители, те са принудили със сила и заплахи нашите медицински сестри да дадат неверни показания, които ги изобличават като извършители на престъпление, и по-точно - разпространение на зараза с вируса на СПИН на над 400 либийски деца. Досега своите показания са дали около 50 човека, събрани са и документи.

Ще бъдат разпитани още свидетели по случая, казаха от прокуратурата, но отказаха да уточнят цялата си стратегия за воденето на досъдебното производство.

Делото може да приключи и с произнасянето на задочни присъди. Въпреки че, България има основание да поиска 11-те мъчители да изтърпят наказанията си у нас.

***
Три предавания bTV "Репортерите", излъчени през 2003 и 2004 година, са приложени към доказателствата, които уличават либийските офицери в издевателства над българите. Във филмите има подробни, автентични интервюта за насилието оказано над медицинските сестри, д-р Здравко Георгиев, както и над други българи арестувани в началото.

Медицинският физик Смилян Тачев е Седмият. Известен е така, защото лежи 6 месеца заедно с подбраните да бъдат група. Смилян Тачев пристига в Бенгази през декември 1997 година. Съсед е на Кристияна Вълчева. Арестуван е месец след голямата група и лежи в ареста заедно с шестимата до август 1999 година.
Смилян Тачев, лежал е в либийски арест 6 месеца: “Без никакво обяснение ме откараха в Триполи. Никой не ми каза нито къде отивам, нито защо. Без никаква причина. Най-страшното беше как докараха Валентина Сиропуло след измъчване. Тя беше абсолютно безчувствена, с тик”.

Срещу Смилян е имало повдигнато обвинение.

Смилян Тачев: “Изведнъж се оказа, че ме обвиниха, че съм подготвял смеските за заразяването на децата. Аз се потресох. Прокурорът явно проучи нещата и ме пусна. За Първосептемврийската революция.

През август 1999 г. Смилян Тачев изненадва дипломатите в Триполи като звъни на вратата на посолството. Прибират го, той разказва в писмен вид какво е видял и преживял. Съдържанието, което категорично свидетелства за насилие, остава заключено в касата на посланика до май 2000 година - 9 месеца след като са написани.

Смилян Тачев се връща в България през 2000 година. От 4 години няма работа, няма социални и здравни осигуровки, не получава никаква помощ от държавата. Семейството му е разбито. Живее забравен и сам.

Името на Смилян Тачев и до днес е в обвинителния акт в частта за престъпленията против морала. В този списък са всички, станали неудобни покрай СПИН делото.

С последното си решение съдът оправда Смилян Тачев окончателно.

***
Адвокат Георги Гатев и днес не беше допуснат до среща с медицинските сестри. Посланик Александър Олшевски определи диалогът с Триполи, като замразен и допълни, че фондация "Кадафи" е престанала да съдейства за свижданията в затвора. Официалният отговор от офиса на сина на Кадафи е, че проблемите с достъпа до затвора се дължат на рокади в Министерството на правосъдието и преструктуриране на институцията.

Според посланик Олшевски обаче, затягането на режима е следствие от образуваното дело срещу офицерите у нас, което според дипломата ни в Триполи е, цитирам: "Закъсняло или преждевременно, но не и уместно, и в момента рефлектира върху сестрите".

Адвокатите Гатев и Харалабмиев ще останат в Триполи докато получат достъп, тъй като сестрите трябва да им подпишат допълнителни пълномощни. В петък в либийската столица пристига и адвокат Пламен Ялнъзов.

Жалбата срещу смъртните присъди още не е подготвена от защитата, а срокът за внасянето и е 17 февруари.

***
Междувременно Съединените щати приветстваха изявленията на най-големия син на либийския ръководител Муамар Кадафи - Сеиф ал Ислам, че има план за решаване на казуса с петте български медицински сестри, осъдени на смърт в Либия.

На брифинг говорителят на Държавния департамент Шон Макормак заяви, че ако либийците наистина постъпят, както Сейф ал Ислам казва, Вашингтон, разбира се, би приветствал това. Говорителят отново потвърди подкрепата на Съединените щати за исканията за освобождаването на българките и палестинския лекар.

***
ГЕРБ застава зад медийната идея - арестуваните в Либия български медицински сестри, да оглавят партийни листи за евродепутати. Това обяви в предаването "Тази сутрин" на bTV, лидерът на партията Цветан Цветанов. Щом влязат в Европарламента, те ще бъдат помилвани, смятат в ГЕРБ. Според хората на Бойко Борисов обаче, идеята трябва да се обсъди на Консултативния съвет по национална сигурност и тя да получи подкрепата от всички партии.

Цветан Цветанов: "Това е единственият начин, в който могат да се консолидират политическите партии и тук е моментът да спомена, че за първи път в прехода имаме консолидиране на цялото гражданско общество за инициативата, която взехте със съответните трикольорни лентички”.

***
Молебен за здравето и спасението на сестрите ще бъде отслужен в храм-паметника "Св. Александър Невски" на 9 февруари. Тогава се навършват 8 години от ареста на нашите медици в Либия. Служби ще бъдат отслужени и в храмовете на всички вероизповедания у нас. Молитви за спасението на сестрите ще бъдат изречени в синагогата, джамията, арменската и католическата църква и в обединените евангелски църкви.

Специално за шествията на 9 февруари са произведени 500 000 флагчета. Подготвени са и огромни транспаранти "Не сте сами", всеки един от които е дълъг по 6 метра. В един и същи час – 17:30 часа, ще започнат шествията във Варна, Велико Търново, Бургас, Стара Загора и София.

Над 30 изпълнители ще участват в записа на песента "Не сте сами" написана от Михаил Белчев и Стефан Димитров.
Тя ще бъде изпълнена за първи път на живо на 9 февруари на площада пред храм-паметника "Свети Александър Невски".

***
Историята на СПИН процеса, как са задържани българите и какво са преживели, гледайте във филма на Миролюба Бенатова и оператора Валентин Василев - "Отложени мечти" Тази неделя в bTV "Репортерите", от 18:30 часа.

*Източник: [bTV](https://btvnovinite.bg/55817-Prokuraturata_obrazuva_dosadebno_proizvodstvo_sreshtu_machitelite_na_meditsinskite_ni_sestri_v_Libiya.html)*
