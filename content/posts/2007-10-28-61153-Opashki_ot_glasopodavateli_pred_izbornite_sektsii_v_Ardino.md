---
title: "Опашки от гласоподаватели пред изборните секции в Ардино"
description: "От 6:30 до 8 ч. тази сутрин в Ардино имаше опашки пред изборните секции. Трима са кандидатите за кмет: на ГЕРБ – Александър Гаджалов, на ДПС – Ресми Мурад, третият кандидат е на „Новото време“, който е подкрепен и от БСП."
author: ["Миролюба Бенатова"]
date: 2007-10-28
tags: ["избори", "Ардино"]
---

Хората, които седят пред секциите и се наричат застъпници, наблюдатели, са също много на брой, което е малко нетипично за едно малко населено място като Ардино и околните 52 села. В община Ардино има 42 секции и за тях са регистрирани над 400 застъпници. Всички те казват:

**"Борбата е жестока"**

Какво имат предвид, вероятно ще се разбере в по-късните часове. Тук се очаква да има изключително голяма конкуренция, но Ардино все пак е място, което до сега се е приемало, че е подчинено типично на една политическа сила. Досега тук интрига не е имало.

Както bTV ви показа в репортаж в петък, само за два часа пристигнаха 15 автобуса, като голяма част от хората казваха, че идват от Турция, за да отидат в Ардино и околните села.

Тук от предизборните щабове на политическите сили, които се борят за кметското място нито един не отрече, че очакват роднини от съседна Турция. Тази нощ също са пристигали автобуси и лични автомобили. Твърди се, че на хора се плаща да извозват роднини и роднини на роднините. Това не може да се докаже, но е факт, че на площада в Ардино и днес пристигат автомобили и хора с куфари, и това може би има връзка с изборите, отбеляза репортерката на bTV Миролюба Бенатова, която следи изборите там отблизо.

**Около 8 хил. души са влезли**

в България през КПП Капитан Андреево през последните три дни. Тази нощ на границата ни с Турция е имало засилено движение, съобщават от гранична полиция.

Само за последните 12 часа през пункта в страната ни са влезли над 50 автобуса с пътници от Турция.

*Източник: [bTV](https://btvnovinite.bg/61153-Opashki_ot_glasopodavateli_pred_izbornite_sektsii_v_Ardino.html)*
