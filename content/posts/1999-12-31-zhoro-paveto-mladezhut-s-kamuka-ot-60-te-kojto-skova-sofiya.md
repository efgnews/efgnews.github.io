---
title: Жоро Павето - младежът с камъка от 60-те, който скова София
description: „Жената, която почина от удара по главата, беше роднина на Петър Танчев“, спомня си психиатърът Тодор Станкушев
author:
  - Миролюба Бенатова
  - 168 часа, бр. 52/1999, стр. 32 (Използвани са откъси от книгата на Тодор Станкушев „Етюди на психиатъра“)
date: 1999-12-31
tags: ['Жоро Павето', 'убийство', 'София през 1960-те', 'съдебна практика']
---

Ранен следобед. Улиците на София са пусти. По-точно почти не се срещат жени. Късна есен е, стъмва се рано. Тези, които още не са успели да се приберат вкъщи, вървят в колона по средата на тротоарите. Гледат да са близо една до друга.

> **Страхуват се, озъртат се**

Те не очакват апокалипсиса. Боят се да не срещнат Жоро Павето. Годината е 1968. Зловещият нападател на жени е все още анонимен. И действа. Докато милицията го издирва, някои софиянци с черен хумор оставят на изтривалките на съседите си паве. Други стават за кратко кавалери - изпращат и взимат половинките си от работа. Днес глухонемият Жоро Павето,[^1] е на 50 години. Гледа животни. Не може да се пенсионира, защото няма трудов стаж. Получава 30 лева социална помощ. Живее в родното си село в планината около гр. Сливница. По-точно преживява в къща на половин час път от селото. Някога домът му е бил кирпичена барака. Сега брат му, който е кмет на селцето, е построил двуетажна. „Каквото било, било. Тогава бях в казармата. Не съм сигурен, че той не го

> **отнесе заради някой друг**

Какво е говорил и как са превеждали (жестомимичните тълкуватели, б.а.), не е ясно“, казва братът. И отказа да заведе екипа на „168 часа“ при човека - легенда.

Жоро Павето е арестуван на 7 ноември 1968 г. Около месец преди това оперативните работници от милицията дежурят непрестанно. Не се прибират по домовете си, докато не открият нападателя с павето. Седмица след ареста Павето за първи път прави самопризнания. Дават му телевизор, за да гледа футболна среща, в която играе „Левски“ (той е фанатичен запалянко, б.а.) и когато мачът започва му го взимат. Тогава той решава да проговори. След това няколко пъти се отрича от казаното. Накрая според данните от делото признава с подробности. Страниците от западно списание със сексуални сцени в различни пози и снимка на орална любов, открити в спалното му бельо, утежняват положението на глухонемия.

На 19 февруари 1969 г. (за три месеца тогавашната власт успява да проведе разследване и процес, б. а.) Жоро Павето е осъден от Софийски градски съд на 14 години затвор. 19-годишното глухонямо момче влиза зад решетките за убийството на 69-годишната Надежда Гергова. И затова, че е нападнал още четири жени с камък, завит в кърпа.

„Възрастната жена, която умря от удара, беше близка на Петър Танчев (секретар на БЗНС, б.а). Затова тогава всички служби бяха под тревога“, спомня си психиатърът Тодор Станкушев, участвал в съдебно-медицинската експертиза на Павето.

Жоро Павето е задържан, след като подпийнал отишъл да гледа една жена как се съблича. Докато наднича през прозореца на къщата, станал скандал. Той избягал, но скоро след това го открили в общежитието на глухонемите, което било близо до инцидента.

> **Психозата**

Първият случай, който стряска софиянци, е нападението на 41-годишната Т. П. Тя е причакана в 5.30 часа на ул. „Драговица“. Жената е загубила съзнание. Свестяват я в „Пирогов“. На местопрестъплението тогава е открито паве, завито с носна кърпа. Четири дни по-късно сценарият се повтаря с 24-годишната Е. Р. Тя също припада. Докато е в безпомощно състояние, нападателят сваля и къса гащите ѝ.

При следващата жертва Павето е по-ожесточен. 49-годишната П. П. остава на улицата със счупен череп. Открита е в безсъзнание, гащите ѝ са поставени под главата ѝ. На 15 октомври 1968 г. в 5.30 часа Жоро Павето отново е на линия. Този път той не се е отдалечил много от общежитието, където живее. Напада на ул. „Козлодуй“. Вече не е толкова предпазлив. Оставя се да бъде видян от жената, която ще повали. Стои неадекватно на улицата и се прави, че си подсвирква. 20-годишната му жертва А. Т. е удряна два пъти - в тила и в челото.

> **Убийството**

На 29 октомври 1968 г. Павето излиза на лов за последен път. Този път е малко закъснял - часът не е 5.30, 6.30. Застава „на пусия“ в градинката при църквата „Света Тройца“. Взима объл камък. Приготвя го. Спокойно се разминава с възрастен мъж. Спира. Вижда зад себе си стара жена, която завива по алеята към езерото в парка. Избира я. Тя е 69-годишната Надежда Герова. Забързва ход, настига я и я удря четири пъти по главата. Жената пада по гръб на алеята. „Аз я хванах за десния крак и я повлякох към зелената площ. Оставих я при храстите по гръб и леко разкрачена“, разказва Павето пред следствието. Той съблича бельото на старицата и започва да блудства с нея. Възбужда се, но не стига докрай. Взима портмонето ѝ. Запазва си два трамвайни билета и 4 лева (по-късно това ще бъде зачетено от съда за грабеж, б.а.). Жената от парка има счупвания на черепа в областта на челото. Умира в „Пирогов“ пет дни след операцията.

„Покрай този случай разбрахме, че той осъзнава постъпките си. Когато му казахме, че жената е починала, той показа, че прави разлика между нараняване и убийство“, спомня си Станкушев. Павето започнал да маха с ръце и да обяснява, че „това е невъзможно“, защото преди ударите винаги завива камъка с носната си кърпа или друг плат, за да последва само загуба на съзнанието, а не тежки наранявания по главата.

Заключението на съдебно-медицинската експертиза гласи, че Павето има психопатия, развита на основата на общо умствено изоставане. Също така по време на престъпленията е проявявал сексуално-перверзни разстройства, изразяващи се в садистично-визионистични изживявания. Съзнавал е постъпките си.

„Нападнах ги, защото

> **мразя чуващите жени“,**

признава Павето. Той никога не е харесван от жените.А те го привличат още от съвсем ранния пубертет. Негови учители разказват, че се втренчвал по време на час в някоя интимна част на „другарката“ и изобщо не се смущавал от забележки. Казва, че е „познал“ четири момичета, но само за по веднъж. Предлагал на разни глухонеми, но те му отказвали. Когато бил по-малък, често плачел, когато му се подигравали. След това започнал да заплашва, а накрая да пие и да бие. Месец преди да започне да търси сексуални гледки по градинките, Жоро Павето започнал „непрекъснато да мисли за жени“ и „за удоволствието, което ще изпита“. „Сам реших да удрям, защото жената пада и всичко е безпрепятствено“, казва той.

Единственото удоволствие за павето освен фантазиите за секс е футболът. Той знае на съвсем елементарно ниво езика на глухонемите, но ходел често да рита. Колегите му от „Тих труд“ казват за него, че е мързелив и няма приятели. Психиатрите го определят като олигофрено-психопативна личност.

Според специалистите Жоро Павето става страшилище, защото не намира друг начин за задоволяване на потребностите си. Въпреки че е искал да има нормална връзка - предлага на момичетата да излизат на разходка, но никога не получава положителен отговор.

> **Забрава**

Последния път, когато психиатърът Тодор Станкушев посещава семейството, е през 1983-а. Тогава Жоро е на 34 години. Работи в АПК-то. Майката на вече бившия затворник е починала. Не успява да се примири с мисълта, че синът ѝ е престъпник. „За нас той беше болно момче. Ходихме два-три пъти на свиждане и тя се разболя. Умря, преди да е минала първата година“, разказва тогава бащата.

„Ходих в затвора. Там Жоро работеше в дърводелната. Началникът на бригадата много го хвалеше. Каза, че е изключително трудолюбив и дисциплиниран. Искаше му се всички затворници да са като него“, спомня си Станкушев.

Въпреки, че е излежал наказанието си, Жоро Павето е принуден всеки ден да се разписва в кметството на селото. Забранено му е да пътува и да си търси работа. Не го пускат в София. Така цели пет години след затвора.

Днес Павето отново е самотен. Никога не се е женил. Брат му казва, че: „Чат-пат си намира от глухонемите. Това е.“ Няма приятели, защото никой не разбира езика му.

[^1]: *Ще запазим името на Жоро Павето в анонимност, тъй като той е излежал присъдата си, минал е периодът на давност и е гражданин на републиката с чисто съдебно минало.*
