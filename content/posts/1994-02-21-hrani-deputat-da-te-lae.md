---
title: Храни депутат да те лае
description: Снежана Ботушарова е рекордьорка по воаяжи в чужбина, инж. Събев се е возил най-много в мерцедес, челядта на Георги Петров ходи на училище с депутатска лимузина, а всички вкупом ядат пържоли по 12 лева парчето
author:
  - Даниела Теофанова
  - Миролюба Бенатова
  - Красимир Цветков
  - 168 часа, бр. 8/1994, стр. 9, 10, 11
date: 1994-02-21
tags: ['Парламент', 'депутати', 'Мерцедес', 'разходи', 'командировка']
cover:
  image: ./images/1994-02-21-hrani-deputat-da-te-lae/cover.webp
  caption: "Сладък живот в парламентарния бюфет. Снимка: Владимир Стоянов"
  hiddenInSingle: false
---

В Народното събрание се ражда нов „бунт на мравките“. Той се таи отдавна, но първият му явен симптом бе започнало от седмица-две брожение по въпроса защо някои народни избраници се разполагат в луксозни апартаменти, за които НС плаща луди пари от джоба на данъкоплатеца, а други - не.

> Как депутатите си построиха комунизъм за лично ползване в 36-ото народно събрание

За половин мандат Народното събрание сътвори 26 нови закова, а депутатите си увеличиха заплатите 9 пъти.

Заедно със спада в производството спадаха и цените в луксозните резиденции, наследени от Татово време. Една пържола в хисарската резиденция в момента струва 12 лева за депутат, в Евксиноград положение е по-тежко - там пържолата струва 15 лева. Който не вярва - да иде да провери. Ако може.

За миналата година парламентът си гласува бюджет от 225 милиона лева. На депутат - по милион.

377 души обслужват 240-те народни избраници. От тях - 114 техници, снабдители, домакини, чистачки; 59 - шофьори. Председателството го дондуркат най-паче - обслужват го 14 специалисти и секретарки.

От друга страна обаче, както рече председателят, през 1993 г. Народното събрание е направило бюджетни икономии. Най-много депутатите са спестили от научни изследваниия - 31 на сто. От заплати са спестени 18 на сто, от самолетни билети - 24 на сто.

И как да не се спести от самолетни билети, като на всеки избраник се падат по 12 безплатни отивания и връщания с аероплан. Единствения преразход бил за канцеларски материали - 1000 лева. За награда бюджетът за 1994 г. е увеличен с 9 на сто.

{{< figure src="../../images/1994-02-21-hrani-deputat-da-te-lae/rock.webp" attr="Гладен Мишо рок не играе. Снимка: Божидар Марков" align=center >}}

Никой обаче не брои парата, която ни струва парламентарният рахатлък. Една минута парламентарно време струва на бюджета 2000 лева. За миналата година парламентаристите от СДС са изяли на данъкоплатците 2 200 000 лева само от поисканите допълнителни почивки. Почивките на ДПС ни струват 1 260 000 лева, а на БСП 840 000 лева.

Според изчисления на Велко Вълканов седмичното работно време на пленарната зала е 14 часа, но от тях едва 5-6 часа реално се използват за законотворчество.

Срещу това преработване Александър Йорданов поиска миналата седмица двойно увеличение на фонда за заплати за тази година.

> Командировките ще скарат депутатите

„Прави впечатление и че лицата, които представят България по света, са едни и същи, често това са същите тези, които са първи в списъците по возене на мерцедеси“, коментира народен избраник, пожелал „засега“ да остане анонимен. „Те“ получават и най-луксозните стаи в почивните домове, ние спим в мазета. От тях понякога трудно можем да се доберем и до луксозните коли, роптаят депутати срещу изплувалия на повърхността каймак в парламента.

След „непривилегированите“ има и безлични народни представители, и други - от категорията на т.нар. балъци - за тях остава единствено жребият усърдно да си творят законите в комисиите и най-много да се изказват.

Приблизително 4 милиона са похарчили за пътуванията си в странство през 1993-а председателят на НС и тримата му заместници, показват данни от счетоводството на парламента. Като се изключи Александър Йорданов, на когото (както на президента и премиера) се полагат по-високи командировъчни, безспорен титуляр по похарчени пари за чужбина е Снежана Ботушарова. Затова пък колегите ѝ Йордан Школагерски и Кадир Кадир са постъпили кавалерски - те явно нямат ищах и почти не пътували по света за сметка на данъкоплатеца. Първата дама в парламента, бъдещ посланик, явно има афинитет към форумите на Запад, тъй като и през 1992-а е била парламентарен пътешественик №1.

{{< figure src="../../images/1994-02-21-hrani-deputat-da-te-lae/Sashko.webp" attr="Редовният Сашко ходеше по шарена ризка, председателят има мерцедес, пардесю и секретарка. Снимки: Архив „168 часа“" align=center >}}

> 7 592 800 лв. струват командировките в странство на редовните депутати за 1993-а.

Абсолютен шампион от тази категория е шефът на делегацията ни в ПАСЕ Аспарух Панов - той е похарчил на държавата за 1993-а от задгранични командировки 611 377 лв. за 82 денонощия. След него е Филип Боков - с 491 280 лв. за 73 денонощия извън България. Следват останалите членове в делегацията ни в ПАСЕ. Васил Гоцев - 442 168 в. за 72 участия на заседания в ПАСЕ и други форуми...

„Тези средства отиват за благото на държавата“, е популисткият шаблон, с който обикновено се дешифрират по-здравите и по-нездравите амбиции за странство, в случай че гостуването не е за сметка на друга държава. Или „следдесетоноемврийска България все повече се измъква от изолацията и върви към „обединена Европа“ и отвъд океана“. Това ще рече - колкото повече пари и колкото повече делегации, форуми и пр., толкова по-голям авторитет по света.

Въпреки че миналата година за 59 дни в дчужбина

> Лъчезар Тошев изхарчил 368 624 лв. хорски пари,

за да ругае България и конституцията ѝ пред света.

{{< figure src="../../images/1994-02-21-hrani-deputat-da-te-lae/Toshev.webp" attr="Лъчко Тошев потроши хиляди долари да лае срещу България. Снимка: Владо Стоянов" align=center >}}

В тази група работници за държавата разбира се, са всички онези, които правиха декларации за рекомунизацията у нас, за да си подпомогнат собствената или партийната полза.

Както е известно титулярите в делегацията ни в ПАСЕ имат своите заместници в ПАСЕ. Докато някои от тях си вършат скромно работата в парламента, други с нужда и без нужда придружават титулярите си. Само докато е била заместник от квотата на СДС в делегацията ни в Страсбург миналата година Велислава Гюрова е коствала на данъкоплатеца около 200 000 лева. По принцип за женската част от парламентарния ни хайлайф попаднал в чужбина, се разказват пикантни подробности, които започват с пазаруване по магазините и свършват с други интересни моменти. Що се отнася до Велислава Гюрова, тя е изучавала дори шведските законодателни процедури в Стокхолм, макар да няма случай да е вземала думата на пленарни заседания през изтеклите две години.

За да прославя България в Германия и Белгия на звучен български език, миналата година е ходил в Германия и Белгия Георги Петков. През 1992-а той се включи заедно с други наши депутати в делегацията на конгреса на Радикалната транснационална партия в Рим. Според устава ѝ, щом станеш неин член, ти поемат разноските около участието във форума. Първото нещо, с което земеделецът депутат прослави България в италианската столица, бе, че отказа да спи в стая с друг делегат, защото бил лидер на партия. Второто бе отговорът на въпроса: „Do You speak English?“ - „Я“ (Какъв английски, бе!) Пак за да прослави страната си, неотдавна народният избраник се появил на коктейл в  Брюксел със стръкчета брюкселско зеле. За жалост, по информация от кулоарите на Народното събрание, Георги Петров далеч не е прецедент.

Интересен е фактът, че някои от доста пътуващите депутати в чужбина имат съвсем скромни разходи за сметка на НС. Във валутните сметки за 1993-а изобщо не се среща името на Жан Виденов. Минимални са средствата и на други народни представители - Иван Гайтанджиев, Елена Поптодорова, Пламен Денчев, Захари Захариев, Елисавета Миленова, Венцислав Димитров... Някои от тях наистина са канени на разноски на чужди страни, други са спонсорирани от фирми.

> Каква ли е цената на непрекъснатото спонсорство,

благодарение на което някои по-първи депутати - Костов, Ескенази и Доган, да кажем, ходят в чужбина?

През 1992 г. съпартиецът и тогава зам.-председател на Демократическата партия Георги Марков въздигна в култ личността на председателя на НС Стефан Савов, защото си връщал остатъка от средставата за командировки. Справката за 1993-а обаче показва, че вече никой не прави така. А някои народни избраници даже не отчитат командировъчните си.

> Г. Петров ще оре с мерцедеса

Закупени бяха 40 мерцедеса на стойност 1,4 милиона дойче марки. За да не се сърди народът, парламентът подари 12 раздрънкани волги и лади и даже един баракс на болници и детски заведения. И се отчете на два пъти - веднъж през юни миналата година и веднъж през този януари. Телевизията отрази щедростта.

Когато през пролетта на миналата година луксозните лимозини пристигнаха, мнозина се изказаха против „трошенето на народна пара“. Велко Вълканов даже заяви, че кракът му нямало да стъпи в „Мерцедес“.

В анкета на „168 часа“ от 15 април миналата година Христофор Събев обеща: „Аз ще си ползвам пикапа на ХС „Спасение“, както досега, и ще си плащам нафтата от джоба. Именно защото знам, че някои ваши колеги ще ми зададат въпрос.“ 

Справка за изминалите километри от автомобили от гаража на НС за 1993 година сочи обаче, че инженерът е лидер в класацията, по навъртени километри, нищо че е народен избраник за София-окръг. Депутатът толкова взел присърце мисията си в борбата срещу патриарх Максим, и къде по парламентарни, къде в обиколки из разколнически манастири неусетно навъртял 22 370 километра с мерцедеса. 

Впечатляват и резултатите, постигнати през 1993 г.  от най-големия парламентарен враг на „Мерцедес“ - Велко Вълканов. За цялата година той е успял да реализира неодобрението си към лимузините и поучавайки се от „по-напредналите“ си колеги, е ошетал до избирателния си район - Варна, цифром и словом 10 830 километра.

По петите на инж. Събев в класацията навъртени колемтри с парлаентарните лимузини е Георги Петров. Земеделецът успял да наброи цели 21 960 километра, въпреки, че е народен представител от София-окръг. В парламентарния гараж се говори, че от удобството на хубавата кола редовно се възползвала и челядта на народния избрани, която от много време вече ходила на училище само с мерцедес. „Чудя се как още не е впрегнал мерцедеса да му оре нивата“, коментира депутат-завистник.

За малкото време, което депутатът Аспарух Панов не прекарва в командировки в чужбина, е успял да навърти на служебната кола само 6840 км. През април 1993 г. той беше казал: „Мисля, че постановката, която раздуха така наречената независима преса, е неаргументирана и клюкарска. Просто депутатите независимо дали парламентът работи добре или зле, трябва да имат служебии автомобили. А Автомобилният парк на НС е съвсем раздрънкан. И тъй като сме тръгнали към Европа, а не към Азия, много естествено, че не ни предлагат съветски автомобили. Ех, на социалистите можем да им купим „Трабант“ или „Москвич“, но аз като вицепрезидент на Парламентарната асамблея на Съвета на Европа...

В класацията след „най-първите“ чинно се нареждат и имената на Васил Златаров - 19 850 км (интересно къде толкова е пътувал, след като е депутат от София), Елка Константинова (13 600 км)...

Шофьори от автопарка на парламента, пожелали да останат анонимни, все по-често се оплакват, че депутатите разхождали с „Мерцедес“-ите дори тъщите си.

С Партийния дом всичко е ясно,

> сега се разпределят рубинените стъкла от петолъчката

На 23 март 1993 г. започна пренасянето на парламента в бившия партиен дом. Според председателя Сашко цялата работа се прави заради поколенията - сегашният парламент бил историческа ценност, щял да се ремонтира и реставрира за бъдещето.

Новата къща има обща площ 48 000 кв. м - около 350 стаи, няколко зали, 6 склада със западни консумативи от предишните си обитатели, библиотека с 600 000 тома, 700 000 предмета - маси, столове, бюра. В нея се пазят също почти две кила злато, както и резервните рубинени стъкла за петолъчката.

Според заместник-управителя по икономическите въпроси на сградата г-н Йотов, цитиран в пресата, за година и два месеца поддръжката на необитаемата сграда е струвала 12 милиона лева. Когато в нея се настани парламентът, сумата ще отскочи на около 100 милиона годишно.

Само ремонтът на покрива струва 4 милиона лева, а общата реконструкция ще достигне 1 млрд. лева, предполага Йотов.

> Избраниците много слушкат, много папкат и много спинкат

„Спането на депутатите струва на парламента колкото два блока. 38 милиона лева е сумата, платена на хотелите „Рила“, „Родина“, „София“ и Новотел „Европа“ за 1993 г. За следващата сигурно ще е по-голяма. Ние вече имаме предвид няколко обекта, но съм сигурен, че когато ги предложим, голяма част от депутатите ще възроптаят, защото ще са в „Дървеница“, а не пред вратата на Народното събрание“, каза за „168 часа“ Кирил Желев, депутат от БСП, член на бюджетната комисия.

Най-много народни избраници от провинцията ползвали за подслон Новотел „Европа“, където спели в единични стаи на цена 500 лв. на ден. Това е проява на върховна скромност, твърдят техни колеги. Мотивите за разпределението са мътни и никой не може да каже защо други пък нощуват в хотел „Рила“ на цени, вариращи между 1300 и 2250 лв. на ден. Съвсем малко са депутатите, задоволяващи се с единична стая в същия“, която там се дава за 720 лв.

Някои депутати недоумяват ината на колегите си да живеят непременно в хотел. Според тях предлаганите условия далеч не отговарят на цените. Обзавеждането на стаите, за които НС ръси хиляди на месец, било старо, обстановката неуютна и като цяло почти не се различавала от туристическите спални. От друга страна, хотелите не правели дори минимална отстъпка за продължителния престой на народните представители.

На потърпевшия електорат не му остава нищо друго, освен да избира само провинциалисти с роднини в София. За собствено удовлетворение.
