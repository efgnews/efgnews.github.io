---
title: Сионските комсомолци още клечат в „Сливница“
description: „Слово на живот“ ще излезе от залата, като си купи земя и си построи сграда
author: 
  - Миролюба Бенатова
  - 168 часа, бр. 12/1994, стр. 36
date: 1994-03-21
tags: ['секта', 'Слово на живот', 'пастор Бакалов']
cover:
  image: ./images/1994-03-21-sionskite-komsomolci-oshe-klechat-v-slivnica/cover.webp
  caption: "Младежите от сектата са категорични, че нищо не може да ги спре. Снимки: Борис Разаклиев"
  hiddenInSingle: false
---

„Ако ни запечатат, ще стане скандал. Ние сме свързани с международните организации, които се занимават с правата на човека. На всички трябва да им е ясно, че вече не може да бъдем спрени. При нас има хора с пари, и то с много пари, и ние ще си купим земя, върху която ще построим наша сграда“, каза за „168 часа“ младеж, който излезе от занятие на библейското училище в скандалната зала „Сливница“.

През седмицата Янчулев забрани сбирките на библейско училище „Слово на живот“. Преди това Върховният съд прекрати регистрацията на фондация „Слово на живот“, от което следваше пастор Георги Бакалов да закрие училището. Позовавайки се на съдебното решение, градоначалникът хвърли прах в очите на хората, като заплаши Бакалов, че ще запечата залата, ако не я освободят.

Юристи, запознати със случая, заявиха, че общината фактически няма право да изисква освобождаване на залата. Работата на кмета е да се занимава с обществените изяви на публични места и евентуално да ги забранява. В такива случаи той би могъл да иска съдействие и от полицията, както направи с акцията против аборта на същата секта през септември м. г.

Ученици от библейското училище са убедени, че залата не е на общината, а на частни лица. Сумата от 150 000 лв. на месец е единственото, което вълнува наемодателите. „Пастор Георги няма време, не можете да се срещнете с него, щом не сте си записали час при секретарката му. Прекалено е зает, за да се занимава с хора, които си нямат работа“, заяви предан последовател и не допусна екипа дори да надникне.

{{< figure src="../../images/1994-03-21-sionskite-komsomolci-oshe-klechat-v-slivnica/closed-doors.webp" attr="До Георги Бакалов не може да се припари, входът е затворен за „лошите“" align=center >}}

Един от ветераните в сдружението каза, че библейският център „Слово на живот“ вече не е инициатива на фондацията, а на сдружение „Истина от Сион“. То все още съществува, делото за неговата регистрация не е гледано и това успешно се използва като вратичка за необезпокоявано продължение на учебната година. И така докато завършат.

Друг е въпросът, че училището наистина е незаконно. Фондация вече няма, а все още има банкови сметки и се борави безпрепятствено с таксите и даренията, които събира.

Единствената институция, която може да направи нещо, е прокуратурата.

„Чак след като се запозная с акта, изпратен от Столична голяма община до училището, ще мога да кажа какво ще направим ние“, каза прокурорката Поповска, която беше изискала отмяната на регистрацията на фондацията.

Въпросното писмо пътува цяла седмица от „Московска“ до Съдебната палата.