---
title: Емил Жечев - личният Рамбо на Бонев
description: През 1992-а той е в „Специалната група“ към БОИ. Скъсан е на психотест, но е назначен отново в МВР. Вътрешният министър покровителства цялата му кариера в полицията
date: 1999-04-16
author:
  - Миролюба Бенатова
  - 168 часа, бр. 15/1999, стр. 32
tags: ["Емил Жечев", "МВР", "Айредин Мустафов", "Румен Паров", "Богомил Бонев"]
---

Все още неизяснени остават обстоятелствата около смъртта на 19-годишния Айредин Мустафов. Той умира в „Пирогов“ малко преди полунощ на 7 декември 1998 г. Пет дни по-рано, късно вечерта, момчето е простреляно от цивилни спeцполицаи някъде по магистрала „Хемус“.

Айредин Мустафов е карал червен „Фолксваген Голф“ без номера. Според различните версии по момчето е гърмяно или малко преди село Джурово след Ябланица, или в кв. „Христо Ботев“ в София. Айредин е закаран в Пето РПУ. Едно от спецченгетата, които го завеждат там, вижда, че седалката на шофьора на фолксвагена е побита от куршум. Проверяват Айредин и виждат, че е улучен в гърба.

Следствено дело 4991\98 г. към Военна окръжна прокуратура в момента изяснява кой е стрелял по Айредин Мустафов и каква е била причината за инцидента. Момчето вече не може да каже версията си.

Според родителите наа Айредин, освен че е прострелян от спецполицаите, е бил пребит зверски. Близките на момчето заснели тялото му преди погребението и видели три отвора от  куршуми и среди от побой. Те искат ексхумация на трупа и нова медицинска експертиза, която да изясни причината за смъртта.

**Кашата**

Полицай от Бюрото за оперативно издирване (БОИ) към МВР е стрелял по Айредин Мустафов, твърди отлично осведомен източник, запознат с разследването, пожелал анонимност.. Службата е секретна. Спецченгетата са цивилни и се занимават с проследяване и наблюдение за заподозрени в престъпление. Те са непознати и за колегите си от другите служби в МВР. 

Според източник, близък до следствието, по време на инцидента 46-годишният Емил Жечев се връща от акция с бял джип „Чероки“. С него са още трима цивилни - шофьор от БОИ и двама от ДНП, потвърждават и от секретната служба. От същата акция се връщат три автомобила с барети и един микробус с петима служители от ДНП, НСБОП, „Издирване“ към СДВР и БОИ. 

Баретите изостават по пътя към София. Малко преди с. Джурово 19-годишният Айредин изпреварва джипа с Емил Жечев. Жечев вижда, че колата е без номера и че я кара мургаво момче. Джипът подгонва фолксвагена. Момчето не намалява. Емил Жечев стреля от задната лява седалка на джипа. Тогава Айредин Мустафов спира. Жечев го изважда от колата, закарва го в Пето РПУ. Друг полицай извозва надупчения фолксваген в същото районно.

Джипът не е имал отличителни полицейски знаци. На момчето не е показана стоп-палка или друг атрибут на реда. Айредин не е писал обяснения в Пето РПУ, защото почти веднага е откаран в „Пирогов“. След това състоянието му не е позволявало разпит. По колата е стреляно с много мощно оръжие, тъй като преди да попадне в тялото на момчето, куршумът е пробил задна дясна колонка и седалка.

„Моето оръжие - „Стечкин“, е толкова мощно наистина, но

**не стрелях аз“**

заяви Емил Жечев пред „168 часа“. И продължи: „От Ябланица до с. Джурово някой караше зад нас на дълги. Заслепяваше ни. Ние отбихме надясно и той също. Спряхме и той спря. Аз слязох от джипа, извадих си картата и тогава видях, че колата е без номера. Казах му да слезе, но в този момент той рязко потегли и мина с колата през палеца на левия ми крак. Аз си извадих „Стечкин“-а, насочих го ... и си го прибрах. Не стрелях.“ Според Жечев колегите му от микробуса са подгонили фолксвагена и са го застигнали преди караулката на „Кремиковци“. Той твърди, че по колата на Айредин са стреляли „всички“ от микробуса. Неговото оръжие не е иззето за балистична експертиза. „Нека ми поискат „Стечкин“-а за експертиза. Ще го предам веднага. Но никой не може да докаже с какъв пистолет съм бил тогава. Аз съм инструктор по стрелба в БОИ и в касата ми има поне 20 пистолета“, твърди той.

Емил Жечев има и медицинско свидетелство от „Пирогов“ за спукания палец. Четири месеца след инцидента никой не би могъл да опровергае медицинското свидетелство. Емил Жечев не спомена да си е вадил медицинско веднага след инцидента и не уточни кога го е направил.

В официалното си съобщение от 3 декември МВР излиза с друга версия. Според нея след Ябланица Айредин Мустафов попада на полицейска акция за издирването на опасен престъпник. МВР твърди, че момчето не е спряло на стоп-палка за проверка на документите и че е прегазило един от служителите на реда. Твърди се още, че около 22.30 часа Айредин влязъл в София, а постовите на КПП-то на бул. „Ботевградско шосе“ стреляли по гумите на фолксвагена, след което го заловили и закарали в Пето РПУ. От полицейската сводка не става ясно как и кой е ранил момчето в гърба, при положение че гумите са доста по-ниско.

„Истината е, че нямаше постови от караулката, както и не е вадена стоп-палка“, призна Емил Жечев.

**Инструкторът по стрелба**

Емил Жечев постъпва в системата на МВР преди 20 години. Още в първите месеци на кариерата си получава предупреждение за уволнение и е понижен в звание. През 1982 г. във Военна прокуратура постъпва жалба срещу него. Той и още двама служители на реда от Трето РПУ пребиват от бой шофьор, като му нанасят средна телесна повреда - тежко нараняване на един от вътрешните органи. Емил Жечев е осъден от Военния съд на година и осем месеца условно с тригодишен изпитателен срок и е уволнен. „Гордея се с този случай - твърди Жечев. - Бих го злобно. Но той преби пред очите ми двама колеги, които не го бяха провокирали с нищо. Посегна ми с голяма отвертка. Още имам белег. А той е разбойник - не човек“, спомня си Жечев. Той признава, че е агресивен, но харесва тази своя черта. Признава още, че мрази циганите и негрите. Разказва как преди години, като милиционер, е пребил от бой непознат чернокож от Сиера Леоне само защото научил за ненаказана издънка на друг „черен“. Със същия хъс Жечев си спомня как е раздал правосъдие на четирима цигани, опитали се да блудстват с деветгодишно момиче. „Респектирах ги. Върнах се вкъщи със скъсани връзки на обувките. Толкова ги бях ритал. На жена ми казах, че съм играл футбол“, разказва той. Тогава също е в системата.

**Връзката с Бонев**

След като е уволнен заради присъдата през 1982 Емил Жечев се запознава с Богомил Бонев. Тогава Бонев е оперативен работник в криминалния отдел към Дирекция на Народната милиция. „Някой ме беше натопил, че колекционирам оръжие. Бонев и още двама от Криминална дойдоха да ми изземат „желязото“. Разбрахме се от пръв поглед. Флуиди... Станахме приятели. Дори семействата ни бяха близки“, спомня си инструкторът.

До 1992 г. Емил Жечев е извън МВР. Работи като началник на складова база към профсъюзите, в Либия - като монтьор, в Централния институт по изчислителна техника като плановик и като шеф на охранителна група към първата автоборса в Горубляне.

Богомил Бонев лично назначава Жечев в сектор „Издирване“ към СДВР. Като главен секретар на МВР Бонев създава т. нар. „Специална група“ към БОИ. Емил Жечев е назначен сред избраните като инструктор по стрелба. Произведен е от сержант в младши лейтенант. Целта на групата е подбраните професионалисти да проследяват, проучват и задържат „обектите“. Дотогава, а и сега, БОИ няма функции за задържане.

Групата съществува няколко месеца. Навремето д-р Константин Тренчев изнася в медиите списъка на спецченгетата и алармира, че те следят неудобни за управляващите политици и бизнесмени. Споменават се имената на Димитър Луджев, Асен Мичковски, Ахмед Доган, Чавдар Кюранов, Димитър Йончев. Румен Паров, шеф на един от екипите в спецотряда, от 1997-а година е началник на БОИ.

В началото на 1993 година Жечев е уволнен от БОИ „по невъзможност да бъде използван“. Той и Румен Паров след разформироването на „отряда“ и падането на СДС от власт са сред създателите на звеното по сигурността към TSBank. Там консултант е Богомил Бонев.

През 1996-а Емил Жечев кандидатства криминалния отдел в Пето РПУ. Скъсан е на психотеста в Института по психология. Тогавашният началник на Пето РПУ Стефан Стефанов отказва да го назначи. Твърди се, че и това е една от причините да бъде пенсиониран принудително.

През 1997 г. Богомил Бонев, вече като министър на вътрешните работи, отново лично връща на работа Емил Жечев. Назначава го като инструктор по стрелба в БОИ. Вероятно е единственият човек в системата, назначен без издържан психотест.

Освен като инструктор по стрелба, Жечев участва и в оперативни задачи. Миналата година той и още няколко оперативни работници охраняват децата на Богомил Бонев.

**Силата**

На 4 септември 1998 г. Емил Жечев вдига скандал на шофьор, който паркира микробуса си на тротоара пред кафето на стадион „Герена“. Размахва полицейска карта и иска паспорта на човека. Според шофьора Жечев го хваща за главата и го блъска с микробуса. Свидетел на сцената е 17-годишният син на бития. Пристига дежурна полицейска кола от участък на Пето РПУ. Полицаите се опитват да ги разтърват. Емил Жечев вади пистолет и го насочва към шофьора. Серж. Георги Драгомиров успява да му извие ръката. Колега на Драгомиров го спира да употреби оръжието си. Жечев, шофьорът и синът му са заведени в участъка. Там са разделени в отделни помещения за изясняване на случая. Шофьорът получава акт за неизпълнение на полицейска заповед.

В СДВР постъпва жалба срещу Емил Жечев. Назначена е служебна проверка. Полицаи от Пето твърдят, че там са цитирани свидетелски показания на хора, неприсъствали на инцидента. Една от тях е Бранимира Цветанова, изпълнителен директор на стрелкови клуб „Левски“. Вътрешното разследване не отхвърля факта, че Жечев е удрял шофьора и че е извадил оръжие. Ритник в слабините обаче е превърнат в ритник по крака. Други факти също са променени. Заключението на комисията е, че служителите от Пето РПУ, заети с инцидента, трябва да бъдат наказани дисциплинарно за пропуски в работата. Началникът на участъка подп. Иван Пашов е порицан за шест месеца за слаб контрол над подчинените си. Докато трае проверката, той е „помолен“ от по-висш началник в Пето РПУ да подаде молба за пенсиониране. Емил Жечев не е порицан и няма дисциплинарно наказание.

**Екстри**

В началото на 1999 г. Емил Жечев звъни на дежурния С. В. в службата и казва, че иска да му изпратят кола да го вземе. В момента няма свободен автомобил, всички са по-задачи. След един час Жечев нахълтва при дежурния и вдига скандал. На следващото си дежурство С. В. е извикан, за да подпише документите си за пенсиониране. 

„Наистина беше заради мен. И не съжалявам. Той не си вършеше работата. Аз носех оръжие и трябваше да съм с кола“, коментира Жечев. Като инструктор той няма право на автомобил, твърдят вътрешни. Въпреки това почти непрекъснато Емил Жечев ползва служебен джип. 

Не отрича, че често го ползва, за да ходи на лов. Служители от гаража на БОИ свидетелстват, че колата винаги се връща изцапана с кръв. „Понякога и пожарникарска струя ги мие трудно“, казват те.

През август м.г. Емил Жечев заедно с още няколко служители на БОИ е засечен да бракониерства в горите над Китен. Отстрелват елен. За целта ползват служебни автомати и карабини. Автоматичното оръжие е забранено за ловуване. Групата е в Китен във фиктивна командировка. Въпреки че случаят е споменат в медиите, МВР и шефът на БОИ Румен Паров не го коментират.

**Заключението**

В края на 1998 г. служител на БОИ изстрелва в тавана на заведение халосен патрон. Няма жертви. След тримесечно вътрешно разследване цивилният полицай е уволнен. За неправомерно използване на оръжие.

Миналата година Емил Жечев е награден лично от министър Богомил Бонев с израелски пистолет „Джерико“. Оръжието струва около $600. На него пише: „За особени заслуги“.