---
title: Карабашев ще спасява доставките от Украйна
description: След провала с въглищата ще уточнява стокообмена и плащанията за 1994 г.
author: 
  - Миролюба Бенатова
  - 168 часа, бр. 4/1994
date: 1994-01-24
tags: [ 'Валентин Карабашев', 'доставки на въглища', 'Украйна', 'стокообмен' ]
---

Доставките на въглищата ще бъдат една от главните теми в посещението
на вицепремиера Валентин Карабашев в Украйна. Очаква се то да стане
до края на януари, съобщиха от посолството на Република Украйна у нас.
Миналата година се провали бартерна сделка, според която бившата
съветска Република трябваше да достави въглища на България. Неизяснени
отношения между две украински министерства ни лишиха от редовен внос на
въглища. Личната намеса на вицепремиера Карабашев може би ще разреши
проблема с доставките по-благоприятно, каза за „168 часа“ икономическият
съветник в украинското посолство Василий Гневшев.

В Киев ще бъде уточнен и подписан договор за регулиране на стокообмена и
плащанията за 1994 година. Ще бъдат подновени и споразуменията за Украйна
предимно медикаменти, плодове и зеленчукови консерви, електрокари и
акумулатори. Ние ще получаваме черни, цветни метали и изделия за
машиностроенето.

Очаква се частните български фирми да получат широк достъп до
българо-украинския обмен. Разплащанията ще се осъществяват и занапред
чрез украинската Импорт-експорт банка и българската Банка за земеделски
кредит. След въвеждането на украинска валута вероятно паричните преводи
ще стават по-бързо, а бартерните сделки ще намалеят. През деветте месеца
на 1993 г. стокообменът между България и Украйна е увеличен с 10% в
сравнение със същия период на 1992 година. За първото шестмесечие на
1992 г. българският износ за Украйна е 832 млн. лв., а за полугодието
на 1993 г. - 1,168 млрд. лева.