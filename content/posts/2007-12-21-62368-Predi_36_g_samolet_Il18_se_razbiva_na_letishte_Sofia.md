---
title: "Преди 36 г. самолет „Ил-18“ се разбива на летище София"
description: Преди 36 години, на днешната дата, летище София потъва в кръв. Самолет „ИЛ-18“, току що излязъл от ремонт, катастрофира при излитане. В него е българската културна делегация, тръгнала на турне в Алжир.
author: ["Миролюба Бенатова"]
date: 2007-12-21
tags: ["Балкан", "Милко Марев", "Паша Христова", "Самолет"]
---

Загиват членовете на екипажа, певицата Паша Христова, нейни колеги от оркестър "София" и танцьори от ансамбъл "Аура".

Миролюба Бенатова и Емил Дилчев ви показаха за първи път автентичните документи от разследването. С откъс от "bTV Репортерите" ви припомняме какво се крие в томовете на следственото дело за катастрофата, има ли виновни технически лица и защо няма осъдени.

Техническа грешка - обратно свързани въжета на елероните, е причинила самолетната катастрофа преди 36 години. Това показват документите от следственото дело, до които bTV се добра. Никола Господов е част от групата следователи, изяснили най-дребните и противоречиви факти по делото, което е било на контрола на Главната прокуратура.

Никола Господов, следовател по делото: "Има извършено престъпление – небрежно изпълнение на служебните задължения от ръководните технически лица в ДСО БГА "Балкан" и затова петима души от тях, ръководителите, не всичките, от тези, които бяха участвали в подготовката на полета, бяха предадени на съд".

Съд за петимата няма, а делото е прекратено с резолюция от Главна прокуратура, поради големия държавен интерес, който засяга. Според следователя Господов, няма съдебен процес по икономически причини - държавата е щяла да загуби пари от застраховката на самолета, ако се докаже, че има виновни лица.

Сред обвинените е и тогавашният главен инженер на Авиотехническата база в "Балкан" Милко Марев научи от нашия екип, че именно обратното свързване на въжетата на елероните е причинило падането на самолета.

Милко Марев, бивш главен инженер в "Балкан": "Все някой трябва да е виновен. И най-виновен се оказах аз. Аз съм си платил. Макар че, другаде за такова нещо много по-големи хора плащат. Много жалко. Най-жалкото е, че толкова хора сме гледали и не сме видели нещо съвсем елементарно. Просто няма какво да се каже. Късно е...За всичко...".

*Източник: [bTV](https://btvnovinite.bg/62368-Predi_36_g_samolet_&amp;quot;Il18&amp;quot;_se_razbiva_na_letishte_Sofia.html)*
