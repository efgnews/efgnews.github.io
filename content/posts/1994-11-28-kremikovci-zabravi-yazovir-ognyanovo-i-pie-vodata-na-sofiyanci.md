---
title: „Кремиковци“ забрави язовир „Огняново“ и пие водата на софиянци
description: Кметството, комбинатът и правителството си прехвърлят топката за строеж на тръбопровода
date: 1994-11-28
author:
  - Миролюба Бенатова
  - Таня Червенкова
  - 168 часа, бр. 47/1994, стр. 21
tags: ['Кремиковци', 'София', 'яз. Огняново', 'Александър Янчулев', 'воден режим']
---

След два месеца водата на язовир „Огняново“, който осигурява донякъде нуждите на „Кремиковци“, ще стигне до мъртво ниво. „Ако така пускаме вода, на Нова година можем да видим водоземната кула и край“, обяви главният инженер на язовира Георги Георгиев.

Въпреки че водоемът се строи от 70-те години, няма предавателен Акт 16 и все още не може да се каже, че е завършен.

Когато екипът на „168 часа“ отиде на обекта, там случайно се намираха всички (общо пет) служители. Те заедно с инж. Георгиев асфалтираха пасарелката, за да не се разруши бетонът.

„Някой трябва да каже какво да правим по-нататък. Проектът за тръбопровод, който да отвежда водата направо в „Кремиковци“, също чака. Сега водата, която пускаме по реката, се губи. Най-малко 30% през зимния сезон, а през лятото и повече“, обясни инж. Георгиев. От 15 млн. кубика вода в язовира сега са останали 7 млн. куб. м.

Замисълът за построяването на яз. „Огняново“ е да осигурява вода изцяло за металургичния гигант. 1979-1980 година „Кремиковци“ финансира строежа. След това започва застой по неясни причини.

Специалисти искат сега наново да правят проучвания на водата и пак да чертаят проекти. „Те ще използват всичко, което стои от години. Има си и работни планове, и изследвания. Само отново ще загубят време и ще вземат пари за чужда работа“, обясни инж. Георгиев.

За довършителните работи и тръбопровода са необходими 200 милиона лв. Още миналата година от „Кремиковци“ примолили Янчулев да отпусне сумата. Той уж обещал. След това се разбра, че насадил Беров да дава парите. Проф. Беров вече не е премиер, а и не му е работата да строи тръбопроводи. Янчулев още е кмет, но и този язовир ще пресъхне.
