---
title: Трима аматьори „взривиха“ Габрово
description: Съпругата на убития бизнесмен Пламен Морданов била в интимна връзка с един от задържаните за бомбените атентати
date: 1999-02-12
author:
  - Миролюба Бенатова
  - 168 часа, бр. 6/1999, стр. 32
tags: ["Пламен Морданов", "Владислав Атанасов-Шамара", "Симеон Христов", "взривове"]
---

На 9 януари маскирани полицаи нахлуват в домовете на габровците Владислав Атанасов-Шамара (24 г.), Симеон Христов (23 г.) и Мариян Събев (23 г.). И тримата са арестувани. Още на другия ден пресата гръмва, че са задържани опасни терористи, автори на поредица от бомбени атентати. От Владо Шамара са иззети автомат „Калашников“, саморъчно направена бомба, взривни вещества и тротилови пресовки.

У Симеон и Мариян в деня на задържането са открити метални тръби и алуминиеви втулки като тези, с които са изработени бомбите.

В момента и тримата са обвинени само в незаконно притежание на оръжие, боеприпаси и взривни вещества.

**Малко предистория**

През октомври 1996 г. е обрана сладкарница „Глиненото гърне“. От касата са взети 22 750 долара, 1300 марки, 480 000 лева и служебен пистолет АП. Касата е отключена с оригиналния ключ.

Още същия ден е задържан племенникът на собственика, неговият приятел Теодор Маринов и двамата от обвинените сега в бомбен тероризъм Симеон Христов и Владислав Атанасов-Шамара.

Дни преди грабежа Владо Шамара разбира, че племенникът на собственика и приятелят Теодор имат достъп до ключа от касата и са взимали от нея пари. Владо Шамара изнудва Теодор и той му съобщава кога отново ще бъркат в касата.

„Двама с качулки ме блъснаха вътре, събориха ни на земята, взеха ключовете и са отворили касата“, признава пред полицията Теодор. По-късно оттегля показанията си в тази част. След около две седмици Владо и Симеон са освободени.

Срещу племенника на собственика и приятеля му Теодор е повдигнато обвинение за кражба на 100 000 лева, намерени у приятелката на Теодор.

През юни 1997 г. замесеният в обира Теодор отново разказва пред полицаите за организацията. „Моят адвокат ми каза, че трябва да променя показанията си или по-точно да излъжа, че не съм се виждал с Шамара, че не го познавам и че не съм му казвал къде ще ходим. Защото Шамара се е заканил физически да се разправя с мен, дори да ме убие“, пише собственоръчно Теодор.

Когато се случва грабежът на сладкарницата, 18-годишният Теодор има интимна връзка с 33-годишната Денка Йорданова. Тя е съпруга на взривения две години по-късно Пламен Йорданов. „В техния гараж откриха 100 000 лева, за които Теодор трябваше да отговаря. По това време връзката им вече беше към края си. Когато Денка разбра, че Теодор е в ареста, каза „Ако каже истината, Шамара ще го убие като нищо. Защото е звяр“, разказва пред „168 часа“ майката на Теодор.

Едва след ареста на Владо Шамара, Симеон и Мариян за взривовете делото за обира срещу Владо и Симеон отново е възобновено.

**Мишената**

На 23 юли м.г. капсул-детонатор избухва до частна кожарска фабрика „Фулмакс“. Бомбата не се възпламенява. Няма задържани, няма заподозрени. По това време Пламен Йорданов, един от основните съдружници в СД „Рак Йорданов и сие“, и съпругата му живеят съвсем близо до фабриката. Месеци по-късно се появява версията, че нереализираният атентат е насочен към Йорданов. Тогава той вече е мъртъв.

На 14 декември 1998 г. рано сутринта се задейства взривно устройство, поставено на капака на колата на Пламен Йорданов. Бомбата гръмва, когато той пробва да махне пакета от опела си. Един час по-рано, в 6.08 часа, домашният телефон на Пламен звъни. Той говори около минута. Жена му Денка твърди, че не е чула разговора. След тътена съпругата не излиза да види какво се е случило. Още преди да знае какво е станало, казва, че не иска да вижда разкъсаното му тяло. Пред различни хора обяснява, че не е отишла, за да не излезе и дъщеря им, или че е помислила, че взривът не е бил за Пламен. Пламен Йорданов умира около час след като е ранен. Съпругата му не е в болницата. Тя пере калъфа на мобифона му.

Йорданов и съдружникът му Стоян Стоянов-Дъфела държат заведения в Габрово, Трявна, Севлиево, Дряново, Елените и Албена. В бизнеса са заедно от 1990 година. Седмица преди взрива Пламен се съветва със свой приятел как да увеличат капитала на дружеството. Според отлично осведомен източник в деня на убийството Пламен Йорданов и Стоян Стоянов трябва да регистрират ООД със софийски съдружник. Идеята е да кандидатстват за приватизацията на обект на Слънчев бряг. 

Близките му твърдят, че не е заплашван. Пред следствието софийският кандидат-съдружник обаче отрича да е приемал идеята за ООД. „Аз се занимавам с обектите по морето и знам, че не сме настъпили ничии интереси. А и ако имаше нещо, бомбата щеше да е насочена срещу мен“, коментира съдружникът Стоян Стоянов.

Според други близки на убития Пламен е устанолвил, че е завлечен от съдружника си с около 500 000 000 лева от обектите по морето. „Това е абсурд. Ние като фирма имахме големи дългове и това може да се провери. Освен това има една немалка сума, която Пламен ми дължеше на мен“, твърди Стоянов.

**Опасни връзки**

През 1996 г. Пламен Йорданов разбира от деца на улицата, че 17-годишният Теодор е любовник на жена му Денка. Това се случва, след като той тръгва да гони Теодор, мислейки, че е откраднал моторчето на съпругата му. Децата му обясняват, че „моторчето е на кака Денка, че мъжът ѝ е много богат, а тя е любовница на батко Теодор“. Следващият удар идва, когато откриват в гаража им част от парите, откраднати от сладкарницата. Малко след тази случка Денка се разделя с момчето, но Пламен подава молба за развод.

Докато са разделени, Денка започва нова връзка - със Симеон Христов (сега задържан за бомбените атентати). Симеон и Владо Шамара са първи братовчеди. По това време Симеон и Денка живеят в един блок. Двамата заедно посрещат новата 1997 година, след това са засичани няколко пъти по дискотеки и заведения. Често се срещат на закрития плувен басейн в Габрово. Денка запознава и 9-годишната си дъщеря с него.

През лятото на 1997 г. Денка спира бракоразводното дело и отново се събира с Пламен. Въпреки това според запознати връзката ѝ със Симеон не е прекратена.

„Въпреки че се събраха, отношенията им не се промениха. Той подготвяше нещата, защото наистина искаше да се разведе“, разказва негов близък. През м.г. Пламен продава един от имотите си и дава половината от сумата на жена си. Няколко дни преди убийството Денка отново е видяна със Симеон. „Аз ли съм виновна“, е един от първите ѝ коментари пред приятели. По-късно започва да отрича пред всички дори че се познава със Симеон. Пред един от служителите на фирмата все пак признава за връзката си и обяснява: „Исках Пламен да ми обърне внимание и имаше ефект - купи ми кола.“

„Съвестта ми е чиста. Със Симеон сме само приятели. Във всяко семейство има изневери и неразбирателства“, коментира пред „168 часа“ Денка Йорданова.

Според близки на семейството Пламен не е споделял с Денка, че фирмата има задължения. „Не е изключено Симеон да си е направил погрешна сметка“, коментират те.

Роднините на Владо Шамара, Мариян и Симеон обаче са категорични, че децата им са си били вкъщи, когато избухва взривът.

**Другата нишка**

В края на ноември м.г. канонада от куршуми се изсипва върху мандрата на Ганчо Христов до с. Стойчевци. „Два месеца преди това Владо Шамара и Иван Девятката бяха идвали в рибарника на мандрата, хванаха си пъстърва. Изпратих ги като приятели, дори пари не им взех. Още на другия ден след стрелбата по телефона много особен глас ми каза: „Приготви си 70 000 долара. Виж колко добре стрелям. Време е вече да си плащаш, такава хубава къща си построил.“

След две седмици, ден след убийството на Пламен Йорданов, същият глас отново се обажда на Ганчо Христов. Когато той казва, че няма намерение да дава пари, отговорът е: „Видя ли какво стана с Пламен?“

Няколко дни след последното телефонно обаждане в двора на мандрата е хвърлена бомба. „Те са идвали и знаят, че има басейн. Затова беше хвърлена настрани. Ударила се е върху метален капак и фитилът е паднал. Затова не се е взривила. Иначе беше много мощна“, разказва Ганчо Христов.

След обезвредяването на взривното устройство полицаи коментират, че би могло да убие поне пет човека.

Такъв тип бомба е открита в дома на Владо Шамара.

**Групата**

Владо Шамара нарушава правилата още докато е ученик. Попада в регистрите на детска педагогическа стая за дребни кражби и грабежи от връстници. За него казват, че има лидерски амбиции и държи да бъде уважаван. Всява респект с внушителното си телосложение. Първото му дело е от 1991 година - за грабежи на златни синджирчета.

През 1994 г. Владо заминава за Германия и стои около година. Там е задържан за кражби на дребни, но скъпи вещи от големи търговски центрове. Твърди се, че има и въоражени грабежи, но не е съден. Казват, че е умен. Знае немски и сръбски.

В Габрово Владо Шамара се набива на очи след обира в сладкарницата през 1996 г., почти веднага ги купува скъп джип и мобифон. Разполага с много пари. Преди това е работил за малко като охрана в едно от заведенията на Пламен Йорданов. През юли и август 1998 г. Шамара заедно с бившия сикаджия Иван Девятката изнудва четирима собственици на откраднати коли за откуп.

Братовчедът на Шамара Симеон има само едно дело - за обира на сладкарницата. Той е каратист. Близките му казват, че е много чувствителен и мълчалив. С часове разглежда списания с хубави коли. Мечтае за суперавтомобили и красиви дрехи, но не работи. Казва, че няма да се бъхта за 70 000 лева на месец. За малко е бил охрана на едно от известните заведения в града след това на паркинг. Симеон е завършил техникуп по машиностроене, електротехника и транспорт. Чете Стивън Кинг и криминалета.

Единствено Мариян от 1996 г. работи. Той е стрелочник на жп гара Кръстец, която обслужва мина „Лев“. Има диплома за електромонтьор и професионален шофьор. Пироманията му е хоби от детските години. Според близки с разследването той е снабдявал Владо и Симеон с взривни вещества и давал насоки как да бъдат направени бомбите.

„Мариян е искал покровителството на Владо Шамара. Сближили се покрай Симеон“, разказаха запознати.

Когато го арестуват има 1100 лева в джоба си.
