---
title: Деца в ужаса на глада
description: 111 българчета от дома за момчета и момичета с душевни и телени недъзи в село Могилино мъждукат живи-умрели без храна, дрехи и топлина
author: 
  - Миролюба Бенатова
  - 168 часа, бр. 17/1994, стр. 21
date: 1994-05-03
tags: ['деца', 'глад', 'с. Могилино', 'болести']
cover:
  image: ./images/1994-05-03-deca-v-uzhasa-na-glada/cover.webp
  caption: "Ничии деца! Снимки: Алексей Димитров"
  hiddenInSingle: false
---

В дома за момичета и момчета с душевни и телесни недъзи в с. Могилино около 20 деца на различна възраст страдат от микроспория.

Това е официалната, но несигурна диагноза, която издал Русенският диспансер.

Обезкосмени петна по главата и други части на тялото са най-сериозните белези на напастта.

{{< figure src="../../images/1994-05-03-deca-v-uzhasa-na-glada/sick.webp" attr="Белезите на неуточнената напаст са обезкосмени петна по главата и тялото." align=center >}}

Мистериозното заболяване обаче е бял кахър в сравнение с глада. Държавата отпускала от време на време по някоя мизерна сумица и с това милосърдието се свършвало. Дори Агенцията за чуждестранна помощ ги забравила. Оттам им изпращали само адресираното конкретно до Могилино и нито кашон повече. Домът съществува благодарение на чужди фондации, с които сами са осъществили контакти.

„Изорахме си 5 дка миналата година и си произведохме домати, картофи, моркови, лук. Иначе съвсем ще затънем“, разказват служителите. Постните дни са прекалено много за деца, които имат нужда от силна храна, просто за да виреят. В менюто се срещат „специалитети“ като супа от маслини или маслини с ориз поради мизерията.

Готвачите проявяват нечувана изобретателност, за да скалъпят нещо, което да се яде макар и със затворени очи. А ако не са даренията, и маслини няма да има. Ще остане само водата, която също е кът заради непрекъснати аварии. Немци се наели да помогнат за ремонта, но в българските условия той се точи вече година.

Домът може да приеме 152 деца, но и 111-те, които са там, трудно се отглеждат. Персоналът е съвестен като за 2000 лв. Рядко, но има случаи на кражби от помощите. Най-често се присвоявали дрехи, с които се обличат родните деца. Нервна неуравновесеност или мисълта, че „лудото дете не разбира“ водели и до физическо насилие. Безработицата, а не любов към увредените деца водела младите на работа в дома.

Занятия се провеждат само с децата с „умерена умствена недостатъчност“. Единици са тези, които могат да говорят, за четене и писане не става и дума. Възпитателите се радват на всяка машинално повторена дума или запомнена песничка.

{{< figure src="../../images/1994-05-03-deca-v-uzhasa-na-glada/cannot-speak.webp" attr="„Аз съм жив!“, казват очите, а детето не може да говори." align=center >}}

Повечето от питомците идвали от Дом майка и дете на тригодишна възраст. Според директора напоследък им изпращали само такива с тежки умствени увреждания или на легло, защото другите ги осиновявали в чужбина.

Грубите сметки на директора показват, че за един месец преди 1 април отивали 120 000 лв. само за храна, сега вече са необходими поне 180 000 лв. А за три месеца изпратените държавни пари общо възлизали на 110 000. Предвидените 900 000 лв. на година се оказват съвсем недостатъчни, нуждите можели да бъдат покрити поне с 2 000 000 лв. Но това е мечта.

Държавата ги прецаквала на всяка крачка, дори водата трябвало да плащат по тарифата за производствени цели.

60 000 лева изпратили от министерството на чичко Матинчев за нафта през зимата, лондонското дружество „Приятели на България“ изпратило вече - 80 000 лв. И пак немците спасили положението, като закупили нафта за 10 000 марки. „Ако не са помощите, едва ли ще оцелеем“, е тъжната констатация. Когато имало нужда от медикаменти, от дома ги поръчвали на немското благотворително дружество със седалище Русе.

Преди време американски мисионери, свързани с неизвестна секта, подарили лекарства. Оказало се, че повечето са с изтекъл срок на годност. Оттогава приемат само от фондации, с които имат установени контакти.

И безопасността от пожари не можели да осигурят като хората, парите стигнали само за пожарогасители.

Бледа светлина в тунела е откриването на логопедична стая. Семейство Мирослав и Валя Чергански разбрало случайно за вакантните места и от мръсния град Русе се пренесли в „дълбоката провинция“, както се изразяват те. Логопедите са единствените професионалисти в дума. Божидара Ризова издействала от Швейцария да бъдат изпратени на първо време 60 000 лв. за оборудване на кабинета. Това, което ги задържа сега, са отличните перспективи и заплащането. Всеки един от тях взема 30% върху основната си заплата и се получава по 6 хил. лв. на човек. Но това са условия, които са осигурили швейцарците. 

{{< figure src="../../images/1994-05-03-deca-v-uzhasa-na-glada/na-gurne.webp" attr="Едно от малкото неща, които децата могат да правят, е да седят на гърнетата." align=center >}}

За първи път в подобно заведение в България децата ще бъдат поемани от самото начало и шансовете на тези с умерена умствена недостатъчност да се развиват почти нормално са големи. Изготвени са програми и специални картинки, с които ще се спомага за появяването на говор и евентуалното му развитие. Засега децата не знаят какво е чайник, не общуват с никого и за по-големите надежда няма.
