---
title: "Плашат и бият ромите в Дупница, за да гласуват правилно"
description: Подадена е жалба срещу ромски лидери за купуване на гласове. Според сигнала хора с прякорите Бирата, Попарата, Мечката и други заплашвали ромите, за да гласуват правилно. Прякорите не са непознати за районния прокурор Величка Шишкова.
author: ["Миролюба Бенатова"]
date: 2007-11-04
tags: ['Дупница', 'избори', 'роми']
---

Едно прасе и безплатно пиене закри кампанията в махала Каваклия, разказва репортерката на bTV Миролюба Бенатова. Децата разказаха кой кандидат поръчва музиката, родителите им обаче имаха друга версия – рожден ден. В махалата с рождения ден се отличава и една къща, която е на Киро Милионера, както го наричат съседите му. Той се представя за собственик и е сред разпитваните заради жалбата за платени гласове.

Каваклия е ромската махала с най-много алуминиева дограма и луксозни коли, като една от лимузините, карана от 8-годишно дете. Бащата имал още коли и още къщи, не се интересувал от избори, а просто имал бизнес – строителство.

В дупнишкия квартал Ценеви живеят други, сочени за ромски лидери и организатори - Румен Василев и Руслан Асенов. Те внасят коли от чужбина и са собственици на автокъщи.

"Идва полицията, упрекват ме, че съм давал пари, че бием народа. Ходете разпитайте дали бием някой", казва Асенов.

Според жалбата срещу ромските лидери в село Крайници има бити. Хората обаче отричат.

От полицията са обиколили посочените в жалбата двайсетина души и са ги накарали да подпишат декларация, че няма да заплашват и да бият никого по време на изборите.

33 гласа не достигнаха на единия кандидат за Дупница да седне на кметското кресло от раз. Миналата неделя тук са гласували 19 769 души.

Тази сутрин градът изглежда спокоен, пълно е с граждани, предимно от ромски произход, пред проблемните секции. Ромите са закичени с лепенка "Моят глас не се продава".

Ромски оркестри неангажиращо свирят тук-там. Твърди се, че имат разрешение за сватби, защото се знае, че в деня на изборите е забранено да се пие алкохол и да се правят празненства. Весела, забавна, спокойна и неподкупна – такава е атмосферата в Дупница, иронично заключава Миролюба Бенатова.

*Източник: [bTV](https://btvnovinite.bg/61330-Plashat_i_biyat_romite_v_Dupnitsa_za_da_glasuvat_pravilno.html)*
