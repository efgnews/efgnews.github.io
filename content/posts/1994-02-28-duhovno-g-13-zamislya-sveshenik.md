---
title: Духовно Г-13 замисля свещеник
description: След като поиска оставката на Максим, отец Роман се запъти към Пимен
author:
  - Миролюба Бенатова
  - 168 часа, бр. 9/1994, стр. 36
date: 1994-02-28
tags: ['отец Роман', 'патриарх Максим', 'оставка', 'Духовно Г-13', 'свети синод' ]
cover:
  image: ./images/1994-02-28-duhovno-g-13-zamislya-sveshenik/cover.webp
  caption: "Българският патриарх си гледа службата и не мисли да се оттегля. Снимка: Хачик Румян"
  hiddenInSingle: false
---

Каквато държавата, такава и църквата - това е изводът от поредния семеен скандал в нашето многострадално православие.

Миналия понеделник отец Роман заедно с осемдесет подгласници поиска оставката на патриарх Максим. Поради липсата на разумна трета възможност той напусна синода на Максим и се запъти към Пимен.

Отец Роман е 38-годишен свещеник в софийската църква „Св. св. Кирил и Методий“. Причините за напускането му надхвърлят интелигентността на средноинтелигентния българин.

Главното разочарование на Роман от патриарха иде от деформациите. Свещениците, твърди отецът, били превърнати в безгласни и манипулирани пионки в ръцете на църковната върхушка отпреди 10 ноември и т. н., и т. н. - познат шлагер на люспещите се от партии, парламентарни групи, движения...

По непроверени данни, които представителят на свещенството в синода отец Васил Гяцов обещал да опровергае, но не го направил, според Роман Светият синод имали някои трески за дялане в областта на свещите. Иже споменатите свещи се получават безплатно от Гърция и се продават на частна фирма, която конкурира Пименовата свещоливница. Но не в това се криело злото. Част от печалбата, подозират разбунтувалите се, отивала в лични сметки на архиереи. Това е нещо недопустимо по канон.

Къде е разковничето?! Според самоотлюспилия се отец отделилите се от Максим църкви трябва да образуват свой икономически съюз,  подобен на Г-13, който да им даде възможност да поддържат неделни училища, издателска и милосърдна дейност. Та духовното Г-13 да удари архиереите точно в областта на бизнеса.

Църквата, каза отец Роман пред репортер на „168 часа“, не трябва да прилича на секта, като се превръща във финансово предприятие за отделни личности. За непосветените тези мотиви са толкова мъгляви, че могат да причинят главоболие при опит за дълбоко вникване. Работата е много по-дълбока, отколкото личи по повърхността на изявленията. Човек не може да влезе два пъти в една река, една фракция, една парламентарна група, един синод. Вероятно отец Роман е човекът, който излиза, без да знае в коя врата ще влезе и има ли въобще такава.
