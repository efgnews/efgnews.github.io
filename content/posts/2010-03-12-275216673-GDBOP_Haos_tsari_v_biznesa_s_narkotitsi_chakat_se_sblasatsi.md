---
title: "ГДБОП: Хаос цари в бизнеса с наркотици, чакат се сблъсъци"
description: Някои от българите с международно влияние в пътя на кокаина, у нас са известни бизнесмени с афинитет към недвижимите имоти
author: ["Миролюба Бенатова"]
date: 2010-03-12
tags: ['дрога', 'ГДБОП', 'Цветан Цветанов', 'Бойко Найденов']
---

{{< video src="/miroluba-benatova/2010-03-12-275216673-GDBOP_Haos_tsari_v_biznesa_s_narkotitsi_chakat_se_sblasatsi.mp4" >}}

В бизнеса с наркотици цари хаос и затова се очакват въоръжени сблъсъци. Това призна директорът на службата за борба с организираната престъпност Станимир Флоров. Още по темата от Миролюба Бенатова.

400 българи, пренасящи кокаин по света, са задържани само за една година. На въпрос на bTV все още ли българи държат ключови позиции в международния трафик на кокаин, от ГДБОП потвърдиха, че нашенци организират връзката с Латинска Америка и отговорят за транспортирането на белия прах до Европа.

Някои от българите с международно влияние в пътя на кокаина към Европа, у нас са известни бизнесмени с афинитет към недвижимите имоти. Но не са разследвани за наркотрафик. Други не са разследвани изобщо и имената им не са познати на широката публика.

"Тези българи не са в България, а са в чужбина. И най-вероятно там ги наблюдават в тези страни, които изброих”, заяви Станимир Флоров.

За българските служби проблем е вътрешният пазар на наркотици, който е извън контрол, признават от ГДБОП.

"Пълен хаос е в момента, всеки работи за себе си и в бъдеще това може да породи евентуален конфликт, убийства и разправи”.

Ситуацията на улицата е взривоопасна след като Баретата, донякъде Маргините, Сако и Таки са изтласкани от наркопазара и други хора опитват да наложат монопол над дилърите. Според  зам.-главния прокурор Бойко Найденов тази ситуация дава предимство на държавата.

"За първи път се освободи място на върховете, което е положително. Защото всички тези именити фигури, които създадоха огромен капитал, вече 90 процента са прибрани, един - двама са вън от страната, някои са избягали. И тези, които в момента ще се опитат да заемат техните места, нямат тази връзка с партии, с полиция, по места. Сега ще започнат да градят контакти и тук е ролята на държавата, да не им позволи”, заяви зам.-главният прокурор Бойко Найденов.

Не е ясно как държавата ще попречи на желаещите да овладеят разпространението на наркотици, и как ще попречи на създаването на нови легенди.

*Изотчник: [bTV](https://btvnovinite.bg/275216673-GDBOP_Haos_tsari_v_biznesa_s_narkotitsi_chakat_se_sblasatsi.html)*
