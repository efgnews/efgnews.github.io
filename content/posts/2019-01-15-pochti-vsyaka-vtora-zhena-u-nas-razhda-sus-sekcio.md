---
title: Почти всяка втора жена у нас ражда със секцио
author: ["Генка Шикерова"]
date: 2019-01-15
tags: ["раждане със секцио", "Шейново", ""]
cover:
  image: ./images/2019-01-15-pochti-vsyaka-vtora-zhena-u-nas-razhda-sus-sekcio/cover.jpg
  hiddenInSingle: true
---

{{< video src="/genka-shikerova/2019-01-15-pochti-vsyaka-vtora-zhena-u-nas-razhda-sus-sekcio.mp4" >}}

Защо оперативната намеса е все по-предпочитана?

Раждането със секцио вече е епидемия и то световна. У нас всяка втора жена ражда с операция. По данни на Здравната каса в някои болници процентът на жените, родили със секцио, е почти 100.

Тенденцията за увеличаване на броя на жените, които раждат със секцио, започва през 70-те години. През 85-та Световната здравна организация излиза с препоръка, че няма оправдание, за който и да е регион в света, честотата на Цезаровото сечение да е повече от 10-15 процента. В световната статистика на двата полюса са Бразилия, където каквато и да е оперативна намеса е въпрос на престиж, и скандинавските държави, където жените предпочитат да раждат нормално.

В България през 2018 година почти половината жени са родили с операция. Д-р Румен Велев е автор на изследване, свързано с прилагането на Цезаровото сечение у нас.

"Колкото повече операции правим, толкова повече ще оперираме в бъдеще, което е доста сериозен проблем", каза д-р Велев в ефира на "Здравей, България".

По данни на Здравната каса от последните три години броят на децата, родени с операция расте:

2016 г. – 45 %
2017 г. – 47 %
2018 г. – 49 %

В някои болници процентът секцио е между 70 и 97 на сто от ражданията. Данните на НЗОК показват, че операциите са предпочитана форма на израждане в частните болници. Д-р Методи Янков е привърженик на оперативното раждане и представител на Асоциацията на частните болници.

"Причините да се правят повече операции не са свързани със схема за източване на Здравната каса, защото цената на пътеката е една и съща. Не така обаче стои въпросът с доплащанията, въведени от някои болници за раждане с операция. Метод, който дава възможност на лекарите както да планират, така и да минимизират рисковете. Не на последно място са желанията на жените", заяви д-р Методи Янков – Асоциация на частните болници.

Болницата в Ихтиман е единственото лечебно заведение в страната, където от три години няма нито едно раждане с операция.

"Нашият контингент, с който работим тук, е малцинствен и какво да ви кажа. Те идват, раждат много бързо и нямаме проблем с тях. Имахме раждане, което беше почти на вратата. Миналата година ражданията бяха 102", каза д-р Ивка Георгиева – директор на болницата в Ихтиман.

По думите на д-р Румен Велев у нас битува мнението, че раждането с Цезарово сечение е относително безопасно, което не е така. Рисковете са големи, както при самата операция, така и в постоперативния период, които в определени случаи могат да доведат до нарушения в репродуктивните качества на жената.

Данните показват, че този риск при първо раждане е едно на 25 хиляди, при второ едно на 530, а при три Цезарови сечения, при една на 19 жени може да се стигне до отстраняване на матката.

Повишен риск има и за децата, родени секцио и това се наблюдава следствие на анализи през последните години. При тези деца рисковете от затлъстяване, диабет, астма, алергии и онкологични заболявания в последствие е значително по-висок.

Изследванията показват, че повечето операции не водят до по-ниска смъртност при децата и доказателство за това е съпоставянето на данните със скандинавските страни, където раждането със секцио е под 20 процента.

Според д-р Велев епидемията „раждане със секцио“ може да се овладее само, ако се намесят институциите и се постигне намаляване на процента жени, родили първото си дете с операция.

*Източник: [Nova](https://nova.bg/news/view/2019/01/15/237521/%D0%BF%D0%BE%D1%87%D1%82%D0%B8-%D0%B2%D1%81%D1%8F%D0%BA%D0%B0-%D0%B2%D1%82%D0%BE%D1%80%D0%B0-%D0%B6%D0%B5%D0%BD%D0%B0-%D1%83-%D0%BD%D0%B0%D1%81-%D1%80%D0%B0%D0%B6%D0%B4%D0%B0-%D1%81%D1%8A%D1%81-%D1%81%D0%B5%D0%BA%D1%86%D0%B8%D0%BE/)*
