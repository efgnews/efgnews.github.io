---
title: "Над 50 българи ужилени от нова система за точене на банкови сметки"
description: Основните играчи в схемата не са българи, а престъпни групи от бившите съветски републики. Изгорели са и граждани от Белгия и Германия, разказват Миролюба Бенатова, Виктория Петрова и кореспонденти на телевизията от Варна.
author: ["Миролюба Бенатова", "Виктория Петрова"]
date: 2007-10-17
tags: ["банкови измами", "ГДБОП", "Явор Колев", "Левон Хам", "Левон Хампарцумян"]
---

Над 50 случая за източване на крупни суми от български банкови сметки има само за половин година, научи bTV от Дирекцията за борба с организираната престъпност.

Александър Александров от Варна е сред 50-те българи, от чиито банкови сметки са източени крупни суми. В неговия случай 20 хил. лева са прехвърлени в миг на името на човек, когото той нито е срещал, нито има да му плаща услуга. Във фалшивото платежно било написано, че преводът е за уеб дизайн.

Човекът, при когото са попаднали парите на Александров, е "бушон" в схемата. С него по интернет са се свързали представители на мнима руска компания. Ако си търсите работа по интернет и вие можете да получите имейл с предложение да работите за руска туристическа фирма, чиито партньори ще ви изпращат банкови преводи, за да укриват данъци. Вие ще препращате парите по сметки в бившите съветски републики, но не по банков път, а чрез "Уестерн юниън". За работата ще получавате по 10% от всеки превод.

"Те им обясняват, че става дума за избягване на данъци. Той е с ясното съзнание, че извършва престъпление", обяснява Явор Колев от отдел "Компютърни престъпления" към ГДБОП.

**"Бушонът" подписва и договор**

с руската фирма, която на хартия или според сайта й си е съвсем сериозна. "Тези хора в Русия не са истински и не съществуват, тези компании също не съществуват. Адреси, улици, не съществуват", допълва Колев.

Потърпевшият Александров още се чуди как тайните данни за банковите му сметки са попаднали в ръцете на престъпници: "Най-вероятно чрез вирус в моя компютър са откраднати данните, но аз не съм склонен да вярвам, че това е така. Моя компютър все още стои".

**Тази измама разчита на неинформираността**

на потребителите, мързела и небрежността им. Няма географско разпределение, жертвите са всички потребители на интернет, отбелязва Колев.

Експертите обясняват, че вирусът троянски кон попада във вашия компютър, ако отворите нежелана поща, по-известна като СПАМ или кликнете към несъществуващ сайт, който зарежда вируса:

"Този зловреден софтуер изпраща цялата информация от компютъра на сървър, контролиран от престъпната група. Изпраща всичко, а организираната престъпност се интересува от регистрации в сайтове за електронна търговия, банкова информация, сайтове за онлайн банкиране".

Част от парите на ужилените са възстановени. Върнати са сумите, които не са изтекли извън България и са спрени при посредника. Банките са въвели част от мерките, препоръчани от разследващите. Една от тях е

**SMS известяването**

"Опитваме се да затрудним хакерите без на добросъвестните клиенти влизането и оперирането в системата да стане непреодолимо, уверява Левон Хампарцумян", председател на Асоциацията на търговските банки.

Експертите съветват да се оперира внимателно с онлайн транзакции, да се ползват съвременни антивирусни програми и да се изпълняват ясно указанията на банките за пускане на услугата.

Разследващите припомнят на желаещите за посредничат при такива банкови преводи, че лесно ще бъдат разкрити, за разлика от реалните организатори, и вероятно ще лежат в затвора.



*Източник: [bTV](https://btvnovinite.bg/60910-Nad_50_balgari_ujileni_ot_nova_sistema_za_tochene_na_bankovi_smetki.html)*
