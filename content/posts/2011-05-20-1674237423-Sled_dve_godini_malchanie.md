---
title: "След две години мълчание… Доган проговори"
description: Вижте разширен вариант на речта на Сокола пред привържениците на ДПС в Джебел
author: ["Анна Цолова", "Виктор Николаев"]
date: 2011-05-20
tags: ["ДПС", "Ахмед Доган", "Джебел"]
cover:
  image: ./images/2011-05-20-1674237423-Sled_dve_godini_malchanie/cover.webp
  hiddenInSingle: false
---

{{< video src="/other/2011-05-20-1674237423-Sled_dve_godini_malchanie.mp4" poster="/other/2011-05-20-1674237423-Sled_dve_godini_malchanie.jpg" >}}

След две години мълчание и половин година преди изборите лидерът на ДПС Ахмед Доган проговори пред своите симпатизанти в Джебел. Събитието не премина без сблъсъци.

Провокацията дойде от поддръжници на „отцепника” Касим Дал, който извадиха плакат, гласящ „Агенти и доносници на Държавна сигурност вън от ДПС!”. В интервю за „Тази сутрин” Дал призова своите симпатизанти да не допускат на почетните трибуни хора, имали общо с ДС.

Само намесата на полицията предотврати по-сериозни ексцесии.

Сокола започна изявлението си с призив на турски език, който бе приветстван с бурни аплодисменти. Той очерта два основни въпроса.

„Много е важно на тази дата ДПС каква оценка прави за управляващите. За две години правителството има оценка „пълен провал”. В тази връзка е много важно какво отношение ще вземе ДПС на предстоящите президентски избори и за местния вот.

Много важен въпрос, но ние няма да бързаме. Само това се знае, че без нас не може да се избере президент на Република България – това е достатъчно. Ще имаме много конкретни изисквания, ще бъдем много внимателни, ще се допитваме и заедно ще анализираме кой е най-подходящ за президент на страната на този етап от развитието на България.

Президентският вот ще покаже, ще зададе или ще подскаже какви ще бъдат следващите паралментарни избори. И ако ГЕРБ загуби президентския вот, а това е почти сигурно… Е, това е новина. Бъдете убедени, че ще има предсрочни парламентарни избори. Защото трябва да си луд след двегодишен провал на изпълнителната власт и провал на президентския вот да управляваш кретайки, за да запазиш себе си или собствения си задник”.

Той не пропусна да засегне въпроса с отцепването на Касим Дал и опитите за разцепване на ДПС.

„В живота си за някои неща съм съжалявал, от някой неща съм се разочаровал, но рядко съм се отвращавал от определени действия. ти да отглеждаш, да напояваш, да пазиш 20-ина години един човек, да се грижиш за него, дори чадър да му осигуряваш. И накрая той да тръгне без чувство на благодарност, без чувство на задълженост… аз изпитвам в такива случаи отвращение.

И се извинявам пред вас за сетен път, че съм допуснал такива грешки неподходящи хора, който освен ясна хазна и софра нищо друго не виждат. И като им вземеш играчката от ръцете, почват да мислят в стратегически и политически план, партии създават”.

*Източник: [bTV](https://btvnovinite.bg/1674237423-Sled_dve_godini_malchanie.html)*
