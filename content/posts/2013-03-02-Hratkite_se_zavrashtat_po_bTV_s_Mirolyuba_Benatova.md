---
title: „Хрътките“ се завръщат по bTV с Миролюба Бенатова
description: Предаването ще се излъчва в събота от 17:30 от 19:00 ч.
author: ["Миролюба Бенатова"]
date: 2013-03-02
tags: ["Хрътките"]
---

{{< video src="/hratkite/2013-03-02-1598141915-Hratkite_se_zavrashtat_po_bTV_s_Mirolyuba_Benatova.mp4" poster="/hratkite/2013-03-02-1598141915-Hratkite_se_zavrashtat_po_bTV_s_Mirolyuba_Benatova.webp" >}}

Предаването за разследваща журналистика "Хрътките” се завръща в нов формат и вече в ефира на bTV - тази събота от 17:30 от 19:00 ч. Водещ ще бъде топ репортерът на bTV Новините Миролюба Бенатова. Всяка събота в рамките на час и половина предаването ще предлага коментари на седмицата отвъд видимото в новините, разследвания, истории и психологически експерименти.

Обществените и политическите скандали влизат ребром в съботния следобед с рубриката на „Хрътките” - „Глутница кучета”. В нея неочаквани събеседници ще споделят интересни гледни точки пред Миролюба Бенатова и репортера Десислава Ризова.

Рубриката „Хрътките при хората” ще води зрителите там, където те попадат рядко и където не могат или не искат да бъдат. <br><br>За зрителите на bTV Миролюба Бенатова ще разнищва и психологическите мотиви на нови и стари престъпления.&nbsp; Ексклузивен сътрудник на „Хрътките” ще бъде криминалният психолог Тодор Тодоров , участвал в разкриването на някои от най-нашумелите случаи у нас, като заложническата криза в Сливен, Килърите и други.

*Миролюба Бенатова е родена на 2 август 1975 г. в София. Вече почти 20 години, от 18-годишна, работи като журналист. „Първите седем” в професията прекарва във в. „168 часа”. От 2000 г. разказва истории по bTV.*

*Миролюба Бенатова има десетки професионални награди:*

*2002 г. - награда "Сребърен сателит" от телевизионния фестивал в Албена - първа награда за филма си "Дом за обречени" за жените в дом за психично болни в с. Раздол, както и специална награда за разследването си за кмета на с. Галиче*

*2003 г.- отново награда "Сребърен сателит" - първа награда за разследването й за българки, които раждат в Гърция и продават бебетата си. Същата година тя печели награда за журналистическо разследване на Центъра за развитие на медиите, Асоциацията на разследващите журналисти и фондация “Гардиън” за репортажа "Майки продават децата си".*

*2005 г. - голямата награда “Черноризец Храбър” за разследването си на трафика на бъбреци от България за Турция. Същата година тя спечели и награда от Коалиция 2000 и американското посолство за "Демитологизация на престъпния свят" - за интервю със Златомир Иванов-Баретата.*

*2006 г. - приз за проявен висок професионализъм в борбата срещу насилието и трафика на хора. Наградата й бе връчена по случай празника на МВР през юли 2006 г. На телевизионния фестивал в Албена през 2006 г. тя спечели специална награда за репортажа си «Безмитна зона» - разследване на нелегалния бизнес с горива.*

*2007 г. - наградата "Гражданска позиция" за 2006 година заради постоянството и професионалния подход в отразяването на СПИН-процеса в Либия. Същата година тя стана първия носител на специалната награда за смелост по време на церемонията по присъждане на приза "Жена на годината" на сп. Грация. Отличието й е за гражданска и професионална смелост при отразяването на драмата с българските медици в Либия.*

*2008 г. - наградата на традиционния медиен фестивал в Албена за най-добър режисьор на български документален филм за филма "Страх", излъчен в bTV Репортерите. Същата година тя спечели и награда за разследванията си, свързани с трафика на наркотици и връзките между престъпния свят и институциите.*

*2010 г. - голямата награда в раздел електронни медии в конкурса "Сърце и слово срещу наркотиците", заедно със Стоян Георгиев - за разследването в bTV Репортерите за разпространението на кокаин в София и санкцията "рязане на уши", както и системното отразяване на проблемите със зависимостите. Конкурсът е в памет на ирландската журналистка Вероника Герин, заплатила с живота си заради свое разследване.*

*Навръх десетия рожден ден на bTV Новините, Миролюба Бенатова спечели наградата "Репортер на десетилетието".*

*2012 г. - наградата "Медия мастърс" за разследване за телефонните измами.*

*Източник: bTV [линк 1](https://www.btv.bg/shows/hratkite/news/hratkite-se-zavrashtat-po-btv-s-mirolyuba-benatova.html),
 [линк 2](https://web.archive.org/web/20130227043452/http://www.btv.bg/za%20btv/spetsialno/story/1598141915-Hratkite_se_zavrashtat_po_bTV_s_Mirolyuba_Benatova1598141915-Hratkite_se_zavrashtat_po_bTV_s_Mirolyuba_Benatova.html)*
