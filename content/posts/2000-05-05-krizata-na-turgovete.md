---
title: Кризата на търговете
description: От пазара отпаднаха банкери, шефове на холдинги и мутри. Новите купувачи са анонимни
date: 2000-05-05
author:
  - Надя Чолакова
  - Миролюба Бенатова
  - 168 часа, бр. 18/2000, стр. 1, 3, 4
tags: ['търг', 'картини', 'Пролетина Цонева', 'Гриша Ганчев', 'Литекс', 'Вежди Рашидов']
cover:
  image: ./images/2000-05-05-krizata-na-turgovete/cover.webp
  caption: "Танц в памет на Димитър Казаков-Нерон в Софийската градска галерия. Снимка: Венцеслав Юскеселиев"
  hiddenInSingle: false
---

27 април в Софийската градска галерия. Разиграва ce първият открит търг на картини. През последните десет години тези сбирки протичат при закрити врати в тесен кръг и вход от 100 долара. Сега достъпът е свободен, само срещу 20 лева.

Организаторите от „Аполон и Меркурий“ експериментират и очакват да се появи новият елит - богаташите от последната вълна, готови да инвестират в изкуство. Предлагат се картини на Димитър Казаков, Златьо Бояджиев, Владимир Димитров-Майстора, Бенчо Обрешков...

Все стари майстори, за които преди години бизнесмени хвърляха суми като за Дали и Пикасо.

Гостите посреща Игор Марковски, облечен според случая в строг черен костюм. Идват около 50 души - повечето казват, че само ще гледат. Сред тях няма нито една известна личност.

Но е пълно с т.нар. постоянно присъствие от всички коктейли и промоции. Личи, че не са дошли за картини, а за хапки. Търгът започва.

Първоначалните цени са между 200 и 10 хил. долара. Игор Марковски чинно представя 75 творби. Няма реакция. Няма наддаване. Нито една картина не е продадена. 45 минути продължава търгът - няма търг. Хората, дошли да купуват, се държат като на битака - пазарят се, искат картини под обявените цени. Отказват им. В галерията остават старите майстори и няколко коктейлни „паразита“. Подпийнал чичо си иска 20-те лева обратно. Сочи шедьовър на Казаков с думите: „Тая аз съм я рисувал.“ За да не е капо, грабва картината на Илия Петров за 700 долара и хуква към изхода. Спират го навреме.

„Този експеримент показа, че в държавата няма пари“, коментира Игор Марковски.

„Пазарът на изкуството е най-чувствителнията - казва скулпторът Бойко Митков, който отдавна работи в чужбина. - Той веднага реагира на икономическото състояние в страната. Когато то е добро, бизнесът с изкуство живва. И обратното - забоксува ли икономиката, пазарът рухва. Чак след това туризмът и ресторантьорството усещат кризата. Всеки се лишава първо от престижа, чиято фасада са скъпите картини.“

> **Средната класа, която я няма**

На 21 април в елитния софийски хотел „Кемпински-Зографски“ се разиграва търг на картини на нарочно подбрана аудитория от т.нар. средна класа. Очаква се тя да отнесе по домовете си непретенциозни творби на цени около 1000 лева. Над 300 души посрещат организаторите от Словашката телевизия, ОТВ Загреб, Босненска телевизия, Независима ТВ Сараево, Македонска телевизия и българската МСАТ. Срещу безплатна покана кандидат-купувачите получават безплатна вечеря и напитки. Аудиторията мълчи пред неизвестни македонски и сръбски художници със съмнително качество.

„Тази картина на западноевропейски аукцион би била продадена за 5000 долара, но като за вас тя е с начална цена 0 лева“ провокира в стил WSTeleshop водещият. Така само срещу 800 лева „Балканската принцеса“ си остава на Балканите. 2-3 платна с мъка придобиват собственик за около 500 марки. Една картина дори се предлага, завита в зелено платнище, за „сляпо“ наддаване. Продава се.

Най-голямата атракция на търга са манекенките, които дефилират с картините. Клиентите им подвикваха: „Я, свали тая рисунка, за да те огледам!“ Сред гостите се откроява шумен мъж с костюм „Версаче“ и кубинска пура. Това е известният сред силовите групировки Пацо Клюна, вече собственик на хотели в Несебър. Той е гвоздеят на вечерята. Човекът с пурата обявява като на шега сумата от 1500 лева. Сценка за друга картина разиграват близки до босовете от МСАТ. Играят, че наддават за платно на свой приятел от Пловдив. Средната класа, от която се очаква да купи картините, просто се нахранва и си тръгва. Заедно с нея към изхода поемат и представители на дипломатически мисии. Следват ги шефове на холдинги. Търгът приключва безславно. Не го спасяват дори балетът и живата музика в програмата.

{{< figure src="../../images/2000-05-05-krizata-na-turgovete/manekenki.webp" attr="Манекенки обраха овациите вместо картините на търг в „Кемпински - Зографски“ Снимки: Иван Захариев" align=center >}}

> **Ретроспекция**

„Присъствал съм на един от първите търгове в галерия „Витоша“. Имаше изобилие от ценни картини и превъзбудени посетители, които качваха двойно и тройно само заради тръпката“ - спомня си художникът Едмонд Демирджиян.

През 90-та е първият закрит търг в София. Скромна заличка в „Шератон“ побира пионерите на частния бизнес. Те са вносители на дънки и мебели или бивши директори на държавни предприятия, хлътнали в Указ 56. Сред героите на първите търгове в „Шератон“ и Японския хотел блесват Красимир Стойчев и Атанас Тилев.

Следващите години помнят аукциони, на които за час се завъртат около 300 000 долара от продажби. Атмосферата е нажежена като в казино. През пиковата 92-а година бившият шеф на Балканбанк Иван Миронов е неудържим в пазаруването. От години той живее в чужбина и е „клиент“ на издирвачите от „Интерпол“ и българското следствие.

> **Разни хора - разни идеали**

„В онези години имаше глад към фетишите, свързани с личности от историята. Модата зарази новобогаташите“, спомня си художник и продължава: „Избиваха се за бижута на Лора Каравелова. Даваха за тях хиляди долари, а повечето не бяха нейни. Лора Каравелова, горката, тонове накити да е купувала, нямаше да натрупа толкова, колкото ѝ приписваха. Бижутата бяха ширпотреба герданчета, каквито са притежавали още десетки българки. Пък и Лора Каравелова не е мадам Помпадур, все пак.“

През 94-а идва пикът на грандоманията. Новият елит изпитва нужда да украси биографията си, като краде от историята. Най-много от търговете минават във Военния клуб. „Бившият военен министър Валентин Александров демонстрираше интерес към всичко с царски герб. Също и към оръжията от онова време“, разказва очевидец на събитията и продължава: „Даваха се невероятни пари за картини с военна тематика от типа „Фердинанд на маневри край Марица“, които не струват нищо. Навсякъде Фердинанд е в една и съща поза, прерисувана от снимка - в профил и на кон. Тогава се разграбиха всички портрети на генерали, които са без стойност, освен ако не са закачени в семейна среда - даваха за тях над 1000 долара. После се хвалеха, че са потомци на генерала от портрета. Една от най-затрогващите безсмислици е картината „Почетна стража“ - кавалеристът бере душа на смъртен одър, а над него е наведен любимият кон, за да се простят.“

> **Образи**

В годините на надцакване аукционите се изпълват с галерия от образи. Колоритно петно в картината е фурията мадам Джонова - ексцентрично облечена реститутка, която размахва пачки с долари и се хвърля на всевъзможни кичове.

Девойка от Стара Загора спира пред известна столична галерия с джип „Сузуки Витара“. „Искам да си купя една картинка?“ - казва тя на галериста. „Защо?“ „За да си я гледам.“ Момата си тръгва с две торби за по 1500 долара. След това в женски вестник се появява интервю с нея. Там старозагорката се представя за „бизнесменка“, увековечила на фото себе си между двете „картинки“.

Мастит новобогаташ звъни на търговец и почти плаче в слушалката: „Брато, трябват ми две картини на Казаков (той поставя ударението на последната сричка - б. а.) - една синя и една червена. Води ме в ателието му.“ Търговецът уточнява, че Казаков е покойник, но ще му достави две работи. По-късно клиентът звъни отново: „Брато, джелезен си! Сложил съм ги в кабинета. Жестоко! Тоя е велик. Ако знаеш каква услуга ми направи. Едно гадже се занимава нещо с изкуство и каза, че ако немам картини на Казаков, нема да ми бутне!“ От благодарност купувачът обещава да прати камион с уиски. Днес притежателят на „син и червен Казаков“ е в затвора.

Шофьор и бодигард съпровождат на търг дама с тъмни очила и златни накити. Около нея се носи ухание на гледана жена. „Тя пристъпи към мен с ключовата реплика: „Бихте ли ме ориентирали?“ - спомня си галерист. Спря се на картина от Сирак Скитник, попита това ли е истинското му име и продължи с въпросите: „А дали ще се ситуира в моята среда? Защото моят хол е остъклен и гледа към Витоша, а мебелите са в бледорозова импрегнирана кожа...“ Когато разбира, че картината с розови майки дървета струва 500 марки, дамата реагира остро: „За това?“ Обясняват ѝ, че само рамката на платното струва 100. Тогава тя отвръща: „Ами, аз само заради рамката я купувам.“ Ефектната непозната си тръгва със Сирак Скитник изоставя визитка с надпис: Иванка П. Иванова - бизнесменка.“

Твърди се, че депутатът Йордан Цонев е един от малкото народни избраници, които притежават картини на Златьо Бояджиев и Владимир Димитров-Майстора. Твърди се още, че ги е получил като комплимент от благодарния електорат. По-късно съпругата му Пролетина решава да попълни семейната сбирка. Посещава търговец. Оглежда се в 12 картини и споделя, че ще ги вземе, когато се върне от покупки в Париж. Депутатската съпруга разбира, че сметката е 25 000 долара и пита: „Само толкова?!“ След връщането си от Франция Пролетина Цонева избира само една, но скъпа картина.

> **Основните състезателни коне**

1993 е годината, когато известния колекционер Гриша Ганчев открива изкуството. „Готвехме търг и носех картини на Златьо към залата в Японския. Срещам във файето мъж от „Литекс“. Пита ме: „Какво е това, дето го мъкнеш?“ Отвръщам: „Картини на Златьо Бояджиев, ще има търг“, спомня си Игор Марковски. Мъжът отсича: „Няма да има търг.“ Човекът на „Литекс“ плаща в крачка всичките 23 картини. Организаторите оставят странна бележка за кандидат-купувачите: „Търгът се отлага по извънредни причини!“ Гриша Ганчев не присъства на търгове. От негово име наддават „лимонки“ (подставени лица - б. а.). Затова пък един от бившите шефове на „Мултигруп“ Радослав Ненов е запомнен с постоянно присъствие и фанатично наддаване. Той и „Литекс“ са основните „състезателни коне“ по аукционите. „На един от коледните търгове в „Шератон“ Ненов закъсня  и веднага се хвърли на първата картина, която видя. Беше колкото картичка - пейзажче с църквичка от жив художник. Имаше първоначална цена 150 долара, а той плати 1800 в зелено, само и само да не я остави в ръцете на „Литекс“, спомня си участник в същия търг. Битките между Ненов и лимонките се помнят с ожесточеното и показно надцакване. Така веднъж Ненов („Мултигруп“) бие Ганчев („Литекс“) със 7 картини. Само за една от тях удря на масата 10 000 долара.

От „Литекс“ му го връщат, като печелят под носа му Мърквичка. Ненов страда и започва да преговаря постфактум. Стига дотам, че предлага на Гриша Ганчев 30 000 долара и две картини на Златьо Бояджиев. „Литекс“ отговаря: „Не.“

След раздялата си с „Мултигруп“ Ненов напуска търговете. Тъжна е съдбата и на друг известен бизнесмен - Иво Недялков. Вече подсъдимият шеф на „Ист уест интернешънъл холдинг груп“ се разплаща на адвокатите си с картини. В разцвета на славата си той харчи парите на вложитлите за ценни платна.

> **Култът към старите майстори**

Богаташите у нас се вторачват в творбите на т.нар. стари майстори, предимно защото се водят за авторитети. Много художници също боготворят майсторите, но те поне знаят защо.

Класиците струват скъпо и защото са покойници - те вече не могат да нарисуват нищо и картините са стока, с която търговците играят. „Отдавна дебнат Генко Генков да умре, за да му скочи цената. Но той, противно на всички закони на биологията, още е жив“, коментира художник. Някои събирачи без познания чак след време усещат, че тия картини са вечно техни и не могат да бъдат пласирани на същата хиперцена.

„Абсурд е някой швейцарец да се трогне от кюстендилката на Майстора или от магаренцата на Стоян Венев - пали се човек на изкуството. - Речено е, че Златьо Бояджиев и Майстора са номер 1 и... Те са! На Запад Златьо жив или мъртъв никога не е бил от значение. Европеецът няма да си купи нашите патриотични идилии. А ще си закачи Франц Йозеф Х., също световно неизвестен автор, но с австрийско звучене.“ Художникът Едмонд Демирджиян добавя: „Куриозът е, че бизнесменът X не купува мои неща, а само от мъртвите стари майстори. А след време неговият син ще се рови по тавани на изкукуригали бабички и ще плаща прескъпо за моите платна. Жалко, че сега богатите не са узрели да купуват от съвременниците си.“

> **Часът на анонимните**

През декември 1999 г. в „Шератон“ минава един от последните закрити търгове. В състезанието за картини се включват нови лица. Част от тях са българи, които работят в чужбина и са дошли специално за търга. Нощувката им е поета от организаторите.

Повечето нови играчи са собственици или наематели на магазини по софийските „Витоша“ и „Патриарх Евтимий“. И то на тези, в които общият пътникопоток гледа да не влиза. Те и техните клиенти очертават надеждния кръг от купувачи. Общото между тях е, че са неизвестни. Не са завършили висшето си образование в Европа. Произхождат главно от крайните квартали на София или от тихи градчета. По неведоми пътища са станали представители на чужди фирми. Къде са били досега и защо точно те изплуваха, докато другите се разоряват, вероятно тепърва ще стане ясно. „В България има 10-ина души, които са изключително богати, но избягват публичността. Не ходят по скъпи заведения и не демонстрират състоянието си“, разказва познавач на клиентелата и добавя: „Предишните герои се виждаха отдалеч - ходеха пременени като за мафиотско погребение - кохорта бодигардове, черни костюми, тъмни очила. Създаваха напрежение само с присъствието си. Сега картинката е друга - водят по няколко жени и един съветник. Костюмите са в сивата, лъскава гама, ризите - леко разкопчани, без вратовръзки. Вече не „влизат“ галерията с мерцедесите, а ги паркират дискретно в страничните преки. Гледат, съветват се и мислят, преди да купят.“

За 7 години 12 ценни картини попадат в колекцията на 34-годишен мъж, собственик на 6 магазина в София, Бургас, Пловдив и Варна. Той „изкарва“ от реституираните си имоти около 35 000 долара на месец. Плаща им данъците, има скромна кола и се облича непретенциозно. Предпочита да се придвижва пеш или с велосипед. Никога не се е показвал на търг. Попълва сбирката си дискретно, чрез приятели в артбизнеса. Другата му страст са пътешествията.

Две „масла“ на Пикасо украсяват офис в Русия. Там работи български търговец на необработени кожи. Завършил е изкуствознания в бившия СССР. Живее предимно в Москва и в Германия. Преуспелият българин отдавна се е простил с белите чорапки и единствения костюм „Рила“. Днес той е един от собствениците на холдинг в Москва. Рядко идва в България, откакто по времето на СИК и ВИС за две седмици остана без три чисто нови мерцедеса. Не се ядосва, но предпочита да се установи в чужбина. Въпреки това всяка година той си купува по две ценни картини от български автори. Любимата му фраза е на Остап Бендер от „Златният телец“: „Парите са на земята, трябва просто да се наведеш и да ги вземеш.“

## Вежди Рашидов: Пара̀та трябва да се култивира

{{< figure src="../../images/2000-05-05-krizata-na-turgovete/Vezhdi-Rashidov.webp" align=center >}}

В началото купуването на изкуство беше най-законната пералня на пари. Бързото „набутване“ за картини показва и неразбиране. Изкуството е каприз на лукса и храна за сноба. Снобът е надхвърлил битовите си проблеми и се нуждае от духовна храна. Начин да цениш нещо, е да платиш за него. След пазаруването идва култивирането. Не искаш вече да бъдеш простак. Богатите знаят, че са популярни, докато имат пари. А парите са гъвкави, изплъзват се. В един момент богатите изпитват необходимост от нова публика. Картините са начин да задържиш популярността по-дълго. Колекционер е този, който познава това, което купува. Гриша Ганчев осъзна, че има пари, но не толкова интелект. И започна да си задава въпроса защо тези картини са му толкова скъпи. Сега за старото българско изкуство никой не може да го надприказва. Знае дати, години, периоди. Уважението ми към него се роди, когато усетих, че в мозъка му настъпва метаморфоза. У Гришката вече е влязъл бацилът на колекционерството. Като види картина, се превъзбужда както Боян Радев. Навремето и Радо Ненов не знаеше какво е картина - жена му закачваше по стените гоблени с котки. Сега е познавач. Развитие претърпя и Илия Павлов. В Америка си хареса картина на Жул Паскин. Попитах го какво намира в нея. В отговора му нямаше фал - беше ясен и аргументиран. Всички те са всезнайковци - имат качеството да питат. Идва момент, в който парата иска духовност. Когато се „изнервя“, стават убийства. Затова пара̀та трябва да се култивира. Гъдел е да останеш в историята, а най-прекият път към това е изкуството. По времето на Медичите е имало и други богати. Инвеститорите в гладиаторските битки не са оставили следа. Докато парите на Медичите, купували духовността, са създали Флоренция и увековечават името им.“