---
title: Либийският обвинителен акт в „168 часа“
description: Българските медици и арабските им началници ще отговарят за престъпления по девет различни закона
date: 2000-03-03
author:
  - Руслан Йорданов
  - Даниела Теофанова
  - Миролюба Бенатова
  - 168 часа, бр. 9/2000, стр. 22, 23
tags: ['българските медици в Либия', 'Либия', 'обвинителен акт']
cover:
  image: ./images/2000-03-03-libijskiyat-obvinitelen-akt-v-168-chasa/cover.webp
  caption: "Кадафи, минути след като обяви правителствените промени в името на революцията. Снимка: Ройтерс"
  hiddenInSingle: false
---

В. „168 часа“ единствен се сдоби с онази част от обвинителния акт, която е представена от либийските власти на българското Външно министерство и Министерството на правосъдието. Според запознати петте страници, които притежават институциите ни, не са същинският обвинителен акт, а само обвинителното заключение. С истинската документация по дело №44/99 за умишлено заразяване със СПИН в детската болница в Бенгази тепърва ще се запознава само либийският частен защитник Осман Бизанти.

---

> **16 български либийски граждани са обвиняеми**

според извадката от обвинителния акт по углавното дело в Бюрото по Народен иск. Освен българите Кристияна Вълчева, Нася Ненова, Валентина Сиропуло, Валя Червеняшка, Снежана Димитрова и д-р Здравко Георгиев, ще отговарят и Ашраф Ахмед Джума Ал-Хаджудж (главен лекар), Атиа Ат-Тахир Али Ал-Джума (директор на болницата), Халифа Миляд Мохамед Ал-Шериф (шеф на отделение), Абдул Азис Хюсеин Мохамед Шембеш (шеф на отделение), Абдел Менам Ахмед Мохамед Ал-Шериф (шеф на отделение), Идрис Маатук Мохамед Ал-Амари, Салим Ибрахим Сюлейман Абу Гарара, Мансур Ал-Мансур Салех Ал Маухуб, Нуреддин Абдул Хамид Халил Дагман. Както „168 часа“ вече писа, сред обвиняемите е и Саад Муса Сюлейман Ал-Амруни, помощник-секретар на сектор „Здравеопазване“ в Бенгази.

В организацията и изпълнението на

> **умишлено заразяване със СПИН**

са обвинени главният лекар в детската болница Ашраф Ал-Хаджудж и седемте българи. Квалифицирани са като „убийци-отровители“. Освен изнесените от министър Михайлова в парламента данни, които засягат нашите медици, в извадката от обвинителния акт има още една точка. Там се казва, че те и главният лекар „са се договорили да извършат умишлено престъпление“ и следствието от тази договореност е инжектирането на СПИН „с цел покушение срещу сигурността на държавата“.

Според либийското следствие Нася Ненова, Кристияна Вълчева, Валентина Сиропуло и главният лекар Ал-Хаджудж са имали интимни взаимоотношения „с цел подбуждане към продължаване на действията по инжектирането“. Също според извадката от обвинителния акт Нася Ненова е произвеждала алкохол, с който черпила „лица от други националности“, сред които са Валентина Сиропуло и Ал-Хаджудж. Целта била „да са зависими от указанията ѝ и подчинени на нарежданията ѝ, за да продължат заедно довършването на операциите по инжектирането на децата с вируса“. Твърди се, че на подобни сбирки присъствали и други български медици, както и д-р Здравко ГЕоргиев. Посочва се, че Ал-Хаджудж и останалите били „в подчинение на Кристияна Вълчева и този, който стои зад нея (не се уточнява кой е той, б.а), за да ги тласне към продължаване на инжектирането“.

За доказателства са посочени приложени към делото документи и медицински доклади, без да се конкретизира съдържанието им.

Седемте български медици и Асраф Ал-Хажудж са обвинени също за търговия с валута на черния пазар. Твърди се още, че Кристияна Вълчева „получила големи суми от обвиняемия Джон Англичанина (точно име и подробности за този човек няма, б.а)“ чрез обвиняемия Адел Египтянина (за него също липсват данни, б.а). В нарушение за либийското законодателство за незаконен износ на валута е обвинена и Нася Ненова.

Според близки на арестуваните една от българските медицински сестри е правила опит за самоубийство в килията. След престой в болница сега тя е добре. Освен това през ноември 1998 г. в свое писмо до роднини друга сестра споделя, че е преместена на работа в отделение със серопозитивни деца и се страхува. Запознати обаче твърдят, че дори и да има наистина специално отделение, медиците биха могли да бъдат пренасочени там само с тяхно съгласие.

> **Шефовете на отделенията и други либийски лекари,**

без Ал-Хаджудж са обвинени, че са причинили епидемия чрез разпространяването на смъртоносни микроби на 19 майки на децата, заразени със СПИН в болницата. Жените са заразени от бебетата си при кърмене, след като не са били предупредени за смъртоносната болест. Лекарите са обвинени, че не са предприели никакви мерки за замяна на естественото кърмене с друго хранене на новородените.

Освен това осемте либийци щее отговарят и за това, че като държавни служители са злоупотребили с властта си с цел лично облагодетелстване - укрили са лабораторните резултати, потвърдили заразата с HIV, за да запазят постовете си.

Саад Ал-Амруни като високопоставен служител от държавната администрация в Бенгази е обвинен, че е „пренебрегнал задължението си“ и не е направил необходимото за противодействие на епидемията със СПИН, въпреки, че е бил уведомен за заплахата с писмо от детската болница.

Ал-Амруни ще отговаря и за това, че е „привлякъл медицински сестри от България, които не владеят професията, а някои не могат да я изпълняват заради болести“. Според източник на „168 часа“ една от българските медицински сестри заминава на работа в Либия с фалшиво медицинско свидетелство. Тя боледувала от хепатит Б, тестът дава положителен резултат и според изискванията не би могла да практикува професията си, тъй като вирусът се предава по кръвен път. Либийското следствие установило още и че Ал-Амруни е набирал медицински кадри от България чрез наша частна фирма без съгласието на сектор „Здравеопазване“ в Джамахирията. Според осведомени визираната фирма работи с още няколко официални представители на либийските власти. За преценка на кадри у нас, освен Ал-Амруни е идвал един от големите шефове на „Червения полумесец“ за Либия, както и министърът на здравеопазването на област Хомс.

Саад Ал-Амруни е председателствал няколко комисии за подбор на кадри в България. „Той ги преценява по документи и им задава 1-2 медицински въпроса. За реален изпит изобщо не може да се говори, защото би трябвало да са в болнични условия“, казва шев на частна фирма за подбор на кадри за Либия и продължава: „Едно от нещата, които се преценяват, е склонността им към нерегламентирани отношения с висшестоящите либийски лица. Предупреждавал съм ги да отказват още от тук. Знам обаче, че някои интервюта са продължавали и след работно време.“

Ал-Амруни е обвинен и в това, че е осигурил работа на Кристияна и Здравко Георгиев в частния си офис в нарушение с либийското законодателство. Твърди се още, че Здравко Георгиев е „уреден“ от Ал-Амруни в системата на здравеопазването в Бенгази, докато е на посещение при жена си Кристияна.

Всички либийци без Ал-Хаджудж са обвинени в небрежност, както и че

> **не са предприели профилактични мерки**

и „оставили Хаджудж, Нася Ненова, Валентина Сиропуло, Валя Червеняшка и Снежана Димитрова без надзор и контрол“ като „по този начин са имали възможност да извършат инжектирането на децата с вируса на СПИН“. От извадката на обвинителния акт се намеква, че шефовете на отделенията и директорът на болницата са позволили на Ал-Хаджудж да стои на работното си място постоянно „през деня и нощта“.

Освен по членове от Наказателния и наказателно-процесуалния кодекс на Джамахирията, либийските и българските медици са обвинени по още седем действащи закона в арабската държава.

> **Българските усилия**

{{< figure src="../../images/2000-03-03-libijskiyat-obvinitelen-akt-v-168-chasa/sreshta-s-ministri.webp" attr="Правосъдния министър Теодосий Симеонов, главният прокурор Никола Филчев и зам.-министърът д-р Галин Каменов разказаха пестеливо за разговорите си в Либия. Снимка: Йордан Симеонов" align=center >}}

„България е удовлетворена от решението на Народния съд в Триполи да отложи делото срещу задържаните български медици. Постигна се целта ни да се създадат условия за нормална работа за адвокатската защита на сънародниците ни“, обяви министър Надежда Михайлова в изявление до медиите. С отлагането на делото се изпълниха всички изисквания на България, които се съдържаха в посланието до моя либийски колега, връчено на 23 февруари. Това е и първият сериозен успех на активните външнополитически действия на българската страна“, допълва дипломат № 1.

На 28 февруари в Либийския народен съд е заявено, че на предишното заседание от 7 февруари, проведено при закрити врати, 6-имата български медици са запознати с обвинителния акт, но не са се признали за виновни. Дали това е така, все още не е ясно. Ясно е, че делото е отложено за 3 април. Ако не се признаят за виновни, започва процедура по изслушване на свидетелите.

„Имаме обещание от високо равнище за един прозрачен и справедлив съдебен процес, заяви министърът на правосъдието Теодосий Симеонов след завръщането на делегацията ни от Либия.“

Пред БНР Шаламанов, който в момента е в Либия, твърди, че започват да се откриват

> **нови факти и обстоятелства, които опровергават**

обвинението и ще послужат за защитата. „Мисля, че българската страна е в състояние да даде фактически материал за падането на тежкото обвинение в конспирация и умишлени действия“, казва през БНТ и зам.-министърът на външните работи Василий Такев.

Арабски източници твърдят, че Либия, която иска да бъдат вдигнати санкциите срещу нея, не би предприела толкова драстични стъпки срещу 6-имата медици, ако наистина няма сериозни причини - смъртта на заразените деца и драмата на родителите им. Дали обаче има доказателства, че медиците ни са заразявали „умишлено“, ще стане ясно, когато отново бъде даден ход на делото.

Остава и версията, че медиците ни са замесени и заради връзките на българите с опозицията срещу Муамар Кадафи. През декември 1998 г., когато са открити първите заразени деца, е уволнен д-р Сюлейман Ал-Гмари, шеф на регионалното ръководство на здравеопазването в Бенгази. Смята се, че Ал-Гмари е бил противник на полковника. Името на лекаря не фигурира в обвинителния акт по СПИН-аферата. Смята се, че е безследно изчезнал.

Въпреки че обвиненията са твърде тежки, битката за доказването им тепърва предстои. Либия вече пое ангажимент за прозрачен и справедлив процес. Идва ред на доказателствата. Според неофициалната информация ангажираните български институции смятат, че има възможност делото да не приключи със смъртни присъди. Ако медиците ни бъдат осъдени само на лишаване от свобода, може да бъдат върнати да излежат присъдите си в България. Такава възможност има не само според договора за правна помощ между двете страни, но и в наказателния кодекс на Либия.

## За Алкохол - глоба до 4000 динара

Според Закона за забрана на алкохола за забранено деяние се смята употребата на алкохол притежанието произвеждането поднасянето и подаряването. За производство и търговия са предвидени затвор и глоба от 1000 до 4000 либийски динара. За останалите нарушения наказанието е само глоба. 

Ако немюсюлманин употреби алкохол в заведение или обществено място или бъде намерен в нетрезво състояние се наказва със затвор от 2 до 6 месеца и глоба от 500 до 1000 либийски динара. По преценка на компетентната правораздаваща инстанция нарушителят може и да бъде екстрадиран от Великата Джамахирия.

По този закон на наказание подлежат и тези, които знаят за извършването на тези престъпления, но не са съобщили за това на властите.

## Кога ще си дойдат освободените?

Не стана ясно дали при посещението си в Либия главният прокурор Никола Филчев и правосъдният министър Теодосий Симеонов са повдигнали въпроса за връщането в България на останалите наши медици които нямат обвинения по делото освободени са много отдавна от ареста но вече нямат работа. На тях от месеци либийските власти отказват да издадат изходни визи. Според запознати те ще трябва да останат в Либия до окончателното приключване на делото тъй като ще бъдат призовани като свидетели.

6 медицински сестри и един лекар са изпратили писмо до близките си в което молят за съдействие от президента Петър Стоянов. Тяхното обръщение все още не е стигнало до канцеларията на държавния глава. „Когато отидох и поисках да го предам лично на президента юристката г-жа Колева каза, че това е каприз и ме сравни с някаква поетеса която искала г-н Стоянов да прецени кои стихотворения да публикува в стихосбирката си“ разказва пред „168 часа“ Венета Йотова сестра на една от освободените медицински сестри.
