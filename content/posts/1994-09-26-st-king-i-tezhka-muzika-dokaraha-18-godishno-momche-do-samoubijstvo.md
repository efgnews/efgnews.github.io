---
title: Ст. Кинг и тежка музика докараха 18-годишно момче до самоубийство
description: Пет години родителите не са разбрали какво става и сега обвиняват себе си
author:
  - Миролюба Бенатова
  - 168 часа, бр. 38/1994, стр. 35, 38
date: 1994-09-26
tags: ['самоубийство', 'Попово', 'казарма', 'Стивън Кинг']
cover:
  image: ./images/1994-09-26-st-king-i-tezhka-muzika-dokaraha-18-godishno-momche-do-samoubijstvo/cover.webp
  caption: "„И ще дойде най-щастливия ми ден, когато наредят цветя край мен. А аз лежа спокоен и студен със дървено костюмче пременен, пише на колана, с който се е обесил Александър.“ Снимка: Пиер Петров"
  hiddenInSingle: false
---

Пет години осемнадесетгодишния Александър Христов от Попово живее с мисълта за самоубийство. На 7 септември 1994 г. момчето извършва обмисленото „последно удоволствие“ и скача от терасата.

В града плъзват слухове за членство в секта, които печатът тиражира. Следователят Нешо Неделчев обаче безуспешно търси доказателства за такава връзка. За полицията случаят се изяснява бързо. Самоубийството не е криминално престъпление, няма следи от насилие и след разпит на родители и бивши съученици служителите на реда приключват със заключение: страх от предстоящо влизане в казармата.

Но момчето не си отива безмълвно. То се е постарало близките му да разберат причините, описвайки състоянието си в една тетрадка, започната преди пет години. Посветена е на майка му заедно с едно последно есе, напечатано на машина.

Вечерта на 6 септември Александър не успява да запише от телевизионното предаване „КакАфония“ песен на любимия си състав. Майката забелязва раздразнението му, но не вижда нищо обезпокояващо и си ляга. След това синът ѝ остава сам. В 6,00 часа сутринта пак майката го намира увиснал на терасата към стаята му.

Последните четири месеца след завършване на СПТУ-то по машиностроене, Александър е излизал само три.четири пъти от дома си. Един път, за да се регистрира в бюрото по труда, втори път за да се рапише пак там, и трети, за да отиде на военна комисия.

Родителите са категорични, че връзка със секта няма. Александър обаче признал пред майка си, че се възхищава на едно момче, което се отървало от казармата, казвайки, че неговата секта не му позволява да носи оръжие. Същото направил и той, но не от религиозни съображения, а като изход.

В тетрадката си споменава няколко пъти, че е пробвал да намери опора в православието, но решил, че не е за него. Вече към края момчето явно демонстрира ирония и огорчение: „Ако има въобще такъв (б. а. Бог), то на него не му пука за мен, следователно не заслужава обръщението Ти“, пише в тетрадката.

Силно изразени комплекси за малоценност струят от целия дневник. Всички писания са изградени на схемата самоизучаване, което води до болезнено презрение към самия себе си. В библиотеката на Александър има книги само на Стивън Кинг, а през лятото е изчел всички криминални романи на Чейс. В последното си есе пише, че разбира убийците и изнасилвачите, че дори ги харесва и се бои от себе си, защото усеща, че ще стане такъв.

Слуша само тежък негърски рап. В албума с изрезки от вестници и списания личи, че всичките пеят за смърт. Името на групата, чиято песен не е успял да запише вечерта преди да се обеси, също е „Гробокопач“. В албума се намират и материалите за няколко нашумели наскоро серийни убийци.

Родителите обвиняват себе си за смъртта на Александър. През всичките тези години никой в семейството не е усетил, че синът им има проблеми. Не са имали конфликти помежду си и затова не е имало повод той да насочи омразата си към тях директно. Мисълта че никога няма да може да се изяви и е най-посредственият човек на света, се е превърнала в психична мания, която го е докарала до самоубийство.

Самият Александър пише, че казармата е само поводът, но не и причината.

„Трябваше да разберем какво става с него и може би щяхме да му помогнем“, смята майката. Но за Александър всичко е ясно още от самото начало. Тетрадката започва с „Размисли на един самоубиец (разказ с продължение)“. Успешният опит е трети. Предшестват го други два, които стават известни чак след прочита на зловещото посвещение.

Александър е живеел само за да изслуша излизащите нови албуми на рападжиите. „С тях ще изкарам още някой и друг месец“, пише в тетрадката.

Той беше добър ученик, изявен и различен, но не го осъзнаваше разсъждава майката. Александър не е слушал музиката, за да ѝ се наслаждава, той се е вживявал в нея. „Родителите трябва да създават самочувствие на децата си, а аз се водех от поговорката „Гали детето само когато спи, за да не се разнежи“ и, изглежда, това ми е било грешката“, завърши майката.
