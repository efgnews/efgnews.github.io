---
title: Обречен от неизлечима болест разплита случая „Луканов“
description: Застреляният чеченец Абдула Патаев - неудобен свидетел по организацията на поръчковата екзекуция 
date: 2000-04-14
author:
  - Надя чолакова
  - Миролюба Бенатова
  - 168 часа, бр. 15/2000, стр. 19, 21
tags: ['Луканов', 'убийство', 'Александър Русов', 'Олег Проценко']
---

Дребен, много слаб и незабележим е арестуваният като пряк извършител на убийството на Луканов, твърдят пред „168 часа“ хора, които са го виждали. 33-годишният украинец Александър Михайлович Русов е с лице триъгълен тип, кафяви очи, широк нос и права руса коса. Правят впечатление очите му - малки и леко дръпнати. Единственото запомнящо се във физиономията на заподозрения за екзекуцията на бившия премиер е дълбока бръчка между веждите.

На 7 април БНР съобщава, че в Бургас е арестуван убиецът на Андрей Луканов. Същия ден МВР само потвърди новината, но не даде подробности около задържането. И досега не е ясно кога точно е заловен Александър Русов. Твърди се, че това се е случило на 3 април. Защо полицията първоначално премълча ареста, все още никой не се наема да обясни.

Знае се, че Александър Русов е обявен за издирване от Интерпол още през юни 1999 г. Кой точно е посочил Русов като убиещ, не е ясно. Също през юни м.г. от ареста на СпСлС е освободен украинецът Александър Акимов. Следата към Русов и обвинения в убийството на Сергей Шанин Олег Проценко е подадена или от Акимов, или от починалия от рак през 1998 г. в Софийския затвор Сергей Шведов. Третата версия за изясняването на случая е свързана с арестувания м.г. в Русе Артур Торосян. Той също беше разпитан по делото Луканов и . освободен. Най-баналната хипотеза свързва изобличаването на Русов от неговия приятел и съгражданин Олег Проценко. Но тай едва ли е ключът към случая, тъй като попадна в българския арест само преди месец. Проценко може би има роля в привличането на Русов отново в България....

Според запознати прокурорското постановление за арест на Александър Русов е подписано още през юни 1999 г. Явно затова в Съдебната палата всички бяха изненадани от сензацията, че е задържан „прекият извършител на убийството“.

На 11 април генералният консул на Украйна у нас се е срещнал със следователя по делото Олег Янев. Съобщени са му общи биографични данни за Александър Русов, но свиждане не е разрешено.

> **Групата от Русе**

33-годишният Александър Михайлович Русов е роден в гр. Бердянск, Запорожка област. От същия малък украински градец е и арестуваният на 19 януари т.г. Оле Проценко. Русов и Проценко са приятели. Александър не е женен, майка му е починала, а баща му - неизвестен. С Олег пристигат заедно в Русе още през 1994 г. Александър е шлосер, а Олег електромонтьор. В България не практикуват професиите си. Свързват се с московчанина Сергей Шведов, който е в Русе от 1992 г. Шведов е син на служител от КГБ. Има висше образование и професия механик в самолетостроенето. Въпреки че в Русия го чакат дъщеря и жена, Шведов живее постоянно в България.

„Бяха елитна група с желязна дисциплина“, спомнят си полицаи от Русе. Освен Проценко, Шведов и Русов в бандата участват поне още девет украинци. Сред тях има и „афганци“ (карали са военната си служба по време на войната в Афганистан - б.а.). Никой от „военната групировка“ не употребява алкохол. Единствената им страст са залите за боди-билдинг и сутрешните кросове на стадиона. Формират се като наказателна група за събиране на кредити. През лятото на 94-а успяват да „спретнат“ и въоръжен грабеж на златарски магазин. За база им служи заведението „Тути-фруги“ в Русе. Има оперативни данни, че са си „сътрудничили“ с местната групировка „Делта“. Бригадата нашумява, когато на 28 септември 1994 г. всички украинци и руснакът Шведов (общо 12 души) са арестувани в Русе. Две седмици преди масовата хайка е убит русенският таксиметров шофьор Георги Великов. Той е гръмнат в гръб, с 5-6 куршума от „Макаров“. Въпреки че полицаите имат подозрения за украинската група, улики няма и бандитите са екстрадирани. „Изгонените“ се връщат в Русе още в същия ден. Скачат от влака в румънския граничен град Гюргево и влизат в България с фалшиви паспорти. Разпръсват се из града и пробват да се окопаят отново. Проценко иРусов се скриват в квартирата на Айледин Сабри Мехмед в Русе. 17 дни по-късно отново са „заключени“, този път за по-дълго. Русенският окръжен съд им налага едногодишна ефективна присъда за незаконно пребиваване у нас.

Така по дело Nº 986 от 1994 г. Олег Проценко и Александър Русов попадат в Десети отряд на Софийския затвор. Присъдата им е намалена на 6 месеца лишаване от свобода. Почти 6 години по-късно в Софийския затвор не си спомнят за тях - били са сред многото чужденци с раирани дрехи, които минават с леки присъди и си излизат незабелязано. Олег Проценко е болен от бронхиална астма, Александър Русов има проблеми с бъбреците. Така поне твърдят пред разследващите в Русе. Не създават никакви контакти в затвора. „За този период Русов има едно провинение - държал се е грубо и предизвикателно с дежурния надзирател при раздаване на храна. За това е наказан в изолатор за 14 денонощия“, каза за „168 часа“ шефът на Софийския затвор Кирил Маджаров.

През април 1995 г. Проценко и Русов отново са на свобода.

В периода до убийството на Луканов (2 октомври 1996 година) Русов вероятно е по морето, подвизава се във Варна и Бургас.

> **Изяви във Варна**

Александър Русов е засичан в морската столица още от 1993 година. Помнят го като „неконтактен, слаб и жилав като каиш, късо подстриган, със змийски поглед“. Той действа заедно с група руснаци и украинци, в която участват ветерани от Афганистан. За продължителни периоди от време Русов и хората му са отсядали в бившия Шведски хотел и в частна вила край Варна. Първоначално работят за местна групировка. Контролират руски проститутки и се включват в трафика на момичета от ОНД, твърдят източници от подземния свят. Групата участва в няколко силови акции срещу варненски сутеньори. През 1993 година, в разстояние на няколко месеца, загиват двама от обкръжението на Русов. „Единият е убит в местността Траката край Варна, другият е ликвидиран в заведение на Албена. Вероятно е заради проститутките“, казва отлично запознат. Тези две убийства не са регистрирани в бюлетините на МВР и не са оповестени в медиите. Русов постоянно е в движение, но във Варна работи „по поръчка“ с група от 4-ма души. И тук, както и в Русе, се занимават още със силово прибиране на пари от длъжници.

Твърди се, че групата около Русов се свързва с чеченеца Абдула Патаев (в края на 1994 година той се настанява трайно в България и около него се концентрира група от около 20 души - б.а.) Хората на Александър Русов помагат на Абдула в събирането на кредити срещу висок процент. Чеченският бос ги взима под крилото си. Вероятно стават част от канала за трафик на автомобили от Варна през Русе към ОНД, който Патаев разработва през 1994 - 1995 година, по данни на спецслужбите. След акции на полицията шефът на „Маршал груп“ Абдула Патаев залага на чистия бизнес и разчиства безделниците около себе си. През 1996 г. започва внос и износ на стоки от България за ОНД и внася петрол от Чечения. В търговията му партнират украинци. Твърди се, че част от хората, с които работи, са „русенските“. Знае се също, че по това време интересите на Абдула Патаев се кръстостват с варненския бон на СИК Йордан Марков. Марков контролираше ро-ро линията Варна-Поти и беше заедно с грузинската група, приближена на Едуард Шеварднадзе. На 21 ноември Марков е взривен в асансьор. По-късно „падат“ и двама от грузинците- единият е бивш бодигард на Шеварднадзе. Една от версиите за убийството на Марков е влиянието над Варна - Поти.

Последното поръчково убийство във Варна след взривяването на Данчо Марков е това на чеченския бос. 38-годишният Абдула Патаев е застрелян с 4 куршума пред дома си във Варна на 20 септември 1999 г. Извършителят е неизвестен. Една от версиите за разстрела на Абдула е бизнесът му с Русия и кавказките републики. Спецченгета подхвърлят хипотезата, че товари с петрол може да са се загубили по „ро-ро линията“ и чеченецът да е платил с живота си.

> **Абдула - неудобен свидетел за Луканов?**

Източници от Варна намекват, че от някакви парични потоци от петрол са отклонени около 10 млн. долара за създаването на две банки в България със съдействието на Андрей Луканов. 15 дни преди бившият министър-председател да падне мъртъв, във Варна пристигат пратеници на високопоставен по онова време руски политик, свързан с „Газпром“. Емисарите искат посредничеството на Абдула за среща с Луканов, твърди близък на чеченеца. Патаев се опитва да съдейства и по непотвърдени данни срещата между пратениците и Луканов се е състояла. Какво са си говорили, не е ясно, но дни сле това Луканов е убит. Години по-късно парите са върнати, но остава неудобството, че Абдула е жив и знае за проблема и срещата, разкриват пред „168 часа“ негови партньори.

„Първият сигнал за убийството на Луканов е даден във Варна от чужденец, свързан с групировката ОНД. Той разкри, че някакви хора са се мъчили да ги ангажират като изпълнители на деянието“, казва бивш служител на специализирана служба.

> **Ключова фигура**

в разплитането на украинската група, в която е Александър Русов, е московчанинът Сергей Шведов. На 8 май 1997 г. той е арестуван в Русе. Заподозрян е в поръчковото убийство на оръжейния бос от Варна Светлозар Стоянов. На 18 май 1997 г. Стоянов е застрелян с три куршума в гърба пред асансьора в блока си във Варна. Оръжието е „Макаров“ със заглушител.

Всичко започва, когато съпругата на оръжейния бос Галина Стоянова решава, че не може да търпи повече побоища и тормоз от него. Оплаква се на приятелката си от Русе Светла Трайкова и казва, че е готова да плати, „за да го ликвидират“. Светла поема инициативата: „Няма проблем. Познавам едни мутри от Русе, които ще свършат работа.“

През септември 1995 г. русенката води Сергей Шведов, Ивелин Иванов, Атанас Ганчев и Витали Куликов на среща с изтерзаната съпруга. Във варненското кафе „Виена“ Шведов и поръчителката се договарят за примерна цена от 6-7000 долара, московчанинът „поема случая“ и се прибира в Русе.

До началото на 96-а Шведов се ослушва. След като поръчителката накрая няколко пъти пита кога ще се свърши работата, той споделя пред приятели в Русе, че има поръчка за убийство и трябва да се захване с нея. На следващата среща във Варна Шведов и „работодателката“ обсъждат как да бъде убит оръжейникът Стоянов - дали да бъде взривен в асансьор (няколко месеца след това - на 21 ноември 1996 г. в асансьор беше взривен варненският бос на СИК Данчо Марков - б.а.), дали да бъде взривен в кола (отново през 1996 г. Шведов е задържан в София при неуспешен опит за взрив на кола пред зала „Универсиада“, но поради липса на доказателства е освободен - б.а.), или да го застреля (на 2 октомври 1996 г. в София е убит Андрей Луканов). Избират варианта с разстрела. Чак през юни 1996 г. Шведов и приятел тръгват да изпълнят поръчката. От Русе пристигат във Варна с форд - такси на техен доверен човек. - 17 юни, съпругата информира Шведов кога очаква „половинката“ да се прибере. Планът е успешен. Групата се връща в Русе.

11 месеца след разстрела, на 8 май 1997 г. Сергей Шведов е арестуван. В килията разбира, че е тежко болен от рак и започва да прави признания. Във варненския следствен арест Шведов разказва за убийството на таксиметровия шофьор от 1994 г. Най-вероятно тогава е назовал и съратниците си Олег Проценко и Александър Русов, както и прави разкрития за цялостната дейност на бандата в Бургас, Варна и Русе.

На 16 март Сергей Шведов е опериран, а на 22 март 1998 г. умира в болницата на Софийския затвор. От аутопсията става ясно, че тялото му е разядено от рак. 35-годишният мъж има разсейки дори в сърцето, белите дробове, черния дроб и бъбреците...

> **Малко за Бургас**

Цялата мрежа около Сергей Шведов разплитат съвместно криминалисти и следователи от София, Бургас, Варна и Русе. Бургас - градът, в който се твърди, че е арестуван Александър Русов, е споменат във връзка с украинската банда само веднъж - през 1997 г. във в. „Континент“: „Двама от русенската група са засечени при фрапиращ случай на отвличане и рекет. Потърпевшият е бургаски бизнесмен, дължащ пари.“ „Двамата“, чиито имена не се споменават, са задържани за известно време в бургаския арест. По това време Сергей Шведов вече е арестуван за разстрела на оръжейника и е разбирал, че умира. Той знае какво е говорил пред разследващите... Но дни след задържането му мълчаливият шеф на отдела за „Тежки престъпления срещу личността“ в бившата Национална следствена служба Богдан Карайотов отново пред „Континент“ пророкува:

„Ако се разкрие цялата мрежа от приятели на Сергей Шведов, сигурно ще станат ясни още поръчкови убийства.“
