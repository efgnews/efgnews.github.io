---
title: „Ако главният прокурор има съвест, трябва да подаде оставка“
description: – пише в писмото си Николай Джамбов. В деня на смъртта си той кани гости на рожден ден.
date: 2000-04-28
author:
  - Надя Чолакова
  - Миролюба Бенатова
  - 168 часа, бр. 17/2000, стр. 32
tags: ['Николай Джамбов', 'самоубийство', 'прокурор', 'Никола Филчев']
---

24 април. 19 часа. Сградата на върховния административен съд в София. Празно е. 45-годишния прокурор Николай Джамбов влиза в кабинета си. Обажда се по телефона и вика съпругата си. Тя идва, а той обявява, че иска да сложи край на живота си. Съпругата го убеждава да не го прави и като вижда, че той е твърдо решен, излиза да търси полицай. Отеква гръм. Твърди се, че в този момент в стаята е колежката на Джамбов Ани Банкова. Според други Банкова е в отпуск и не се е появявала във ВАС в понеделник. Магистратът се прострелва в сърцето. 45-годишният военен прокурор Николай Джамбов е командирован преди месеци във Върховна административна прокуратура. До него е служебният му пистолет „Валтер“. Мъжът оставя предсмъртно писмо. В него пише само:

„Ако главният прокурор има съвест, трябва да подаде оставка!“ Часове преди да бъде открит с дупка в тялото, Джамбов черпи колеги от Военна прокуратура. „Беше весел, шегуваше се. Покани много колеги на рожден ден за следващата вечер“, разказва един от приятелите му. „Към 17 часа мина съвсем за малко през стаята ми, разменихме общи фрази, взе някакви папки и каза, че командировката му изтича на 15 май и ще се видим скоро. Говореше с перспектива за живота и нямаше никакви признаци за това, което се случи по-късно. След това е минал през още няколко стаи и останалите колеги не са забелязвали нищо необичайно. Напротив - канил ги е на рожден ден“, каза за „168 часа“ Явор Бояджиев от Военна прокуратура.

„Разхождаше се по коридорите в добра кондиция. Изглеждаше в настроение, беше много елегантен - с черен костюм и елече. Поздравих го за вида, а той отвърна с усмивка: „Ами, той е стар - от миналата година.“

Магистрати коментират, че самоубийството в сърцето е нетипично. „ХОрата, които се занимават с наказателно право, знаят, че шансът да се улучиш точно в сърцето си е много малък. Никога не можеш да знаеш къде ще попадне куршумът“, твърдят от Съдебната палата. „Джамбов не беше пищовджия, а много сериозен и кротък човечец. Беше ми близък“, каза за „168 часа“ прокурорът Николай Колев и продължи: „Разбрах, че в деня на самоубийството си е взел служебния пистолет от касата в Съдебната палата. С оръжието отишъл до кафенето, почерпил свои колеги, изпил две водки. Не може да се е самоубил заради неприятности в службата.“

> **Бунтът на прокурора**

Николай Джамбов се прочува покрай жалбата си до ВСС. В нея той се оплаква от главния прокурор Никола Филчев. В същата жалба изрежда и приближени до Филчев магистрати, които насаждат непоносима за работа атмосфера. Сред тях е Спартак Дочев от Инспектората на ВКП. По-късно Николай Джамбов обяснява, че практиката на Филчев да командирова прокурори всъщност е разчистване на сметки и злоупотреба с власт. Казва още, че „г-н Филчев няма психика да работи с хора... Такъв човек е вреден за всякаква система... Повече от година Филчев се занимава с кадрови театър... затвори се в кабинета си като в бункер... Във ВКП текат нескончаеми реорганизиации с вътрешни заповеди - местят се хора от отдел в отдел, от кабинет в кабинет и резултатът е, че колегите работят в стрес и очакване на следващата рокада“. В същия период Джамбов казва още „Всички ние сме обект на маниакално подозрително отношение отстрана на главния прокурор.“

В интервю твърди, че на разговор с и.д. зам. главния прокурор Христо Манчев, шефа на административния отдел Митьо Марков и вече сменения началник на Инспектората Спартак Дочев му е обяснено, че „много е загазил заради изявления в пресата“ и че „вероятно иска да го пратят на работа в Царево“. На четири очи Дочев го кара да се закълне в децата си, че зад изявленията му не стои председателят на ВКС Румен Янков.

В началото на април стана ясно, че Върховна касационна прокуратура ще проверява 44 магистрати. Хората на Никола Филчев се юрнаха да разследват прокурорите по сигнали за извършени закононарушения и корупция. Първите двама, проучвани от Инспектората на ВКП, са варненският прокурор Васил Миков и Николай Джамбов. Поводът за проверката срещу Джамбов е твърдението, че забавил проверка срещу бившия шеф на Строителни войски ген. Пешлеевски и друга - срещу шефа на ВКР. Проверката срещу Джамбов приключва със становище, че няма основание за дисциплинарно наказание, тъй като е изтекъл т. нар. преклузивен срок - 6 месеца от момента, в който е станало ясно, че е извършено нарушението, или 1 година от извършването. В случая „Джамбов“ е минал 6-месечния срок. Въпреки заключението на Инспектората Никола Филчев решава да внесе във ВСС предложение за образуване на дисциплинарно производство. Ако Джамбов беше жив, то щеше да се разглежда на Висш съдебен съвет на 26 април. Два дни преди това бунтарят е мъртъв. На същия ВСС се очаква да бъде изслушан и Спартак Дочев. Той трябваше да отговори на обвиненията, че подлагат на психологически натиск Николай Джамбов. Пред медиите Джамбов твърдеше, че преписката по ревизионния акт срещу Пешлеевски е приключена още през 1998 г., а тази срещу шефа на ВКР му е иззета лично от Никола Филчев през март 1999 г. По време на атаките от Главна прокуратура Джамбов се зарече, че ще се защити пред ВСС.

Въпреки че видимо не е изглеждал променен от битките с Никола Филчев, прокурорът е бил решен да следва позицията си докрай. „Той наистина каза нещата с истинските им имена, но и спести доста. Сега надали ще се намери някой, който още по-конкретно да разкаже за безумствата в прокуратурата. Нормално ли е високопоставен магистрат да замеря подчинените си с папки и пепелници или да им бие крошета, когато не е доволен от нещо“, пита се служител на Съдебната палата.

> **Кой е Джамбов?**

45-годишният Николай Джамбов е завършил право в СУ „Климент Охридски“ като блестящ студент. Бил е следовател и военен съдия в София, след това минава към Военна прокуратура. 17 години е практикувал в областта на наказателното право.

Хора, които са работили с него, твърдят, че не е имал никакви професионални издънки. Той е бил наблюдаващ прокурор по делото за Народния съд. Военният прокурор е женен и има две деца. Не е имал проблеми в семейството си. Казват, че не е човек на крайностите - премерен, разумен, с овладяни емоции. Не е бохем. „Беше етичен, с чувство за отговорност. Не би се самоубил от любовна мъка“, казват близки на загиналия.

Ходи с велосипед на работа. Колегите се шегуват с него, защото е прекалено фин и отнесен. Веднъж Джамбов се блъска с колелото си в трамвай. Ватманът слиза, ругае го и му налита на бой. Случката се разчува из Съдебната палата и става повод за закачки. Вместо да се разяри, Джамбов отвръща със смях: Нали съм си завеян, блъснах трамвая и ватманът малко ме нагруби. В същото време колеги описват военния прокурор като овладяна и трезвомислеща личност, но и чувствителен човек. Казва, че не понася оръжие, учудва се на колегите си, за които стрелбата е страст. Не са го виждали да носи служебния си пистолет. Свестен, културен мъж, казват за него хора, които го познават. „Точно момче“, коментират от инспектората на ВКП. „Та той беше корав човек - разследвал е Семерджиев, офицери от ДС“, коментира Николай Колев и продължава: „Личност като него не може да бъде съборена от служебни неприятности. Но това не значи, че е твърд и в личния си живот. Но когато му се сервира букет от отровни емоции, какво може да се очаква - освен да се самоубие? Бог да го прости! Видяхме се с него преди 10 дни - купи кола на дъщеря си и чакаше с нетърпение 15 май - да се върне във Военната прокуратура.“

Сега всичко е в ръцете на следователи от СтСлС. Те ще трябва безспорно да докажат, че Николай Джамбов се е самоубил. Ако той наистина е сложил край на живота си, подтикнат ли е бил да го направи, от какво и от кого. Колеги на Джамбов са категорични, че сега повече от всякога определени кръгове в Съдебната палата имат интерес да го изкарат лабилна и неуравновесена личност, станала жертва на лична драма.
