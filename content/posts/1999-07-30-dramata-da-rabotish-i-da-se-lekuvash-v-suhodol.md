---
title: Драмата да работиш и да се лекуваш в Суходол
description: Нова дрога тип „Екстази“ заля Запада, имат я и нашите дилъри. Хапчето „удря“ десет пъти по-силно от познатите досега
date: 1999-07-30
author:
  - Миролюба Бенатова
  - 168 часа, бр. 30/1994, стр. 1, 17, 18
tags: ['дрога', 'Суходол', 'клиника']
cover:
  image: ./images/1999-07-30-dramata-da-rabotish-i-da-se-lekuvash-v-suhodol/cover.webp
  caption: "Шефът на клиниката д-р Коев: „Над 20 мои пациенти живят дълго без дрога.“ Снимки: Венцеслав Юскеселиев"
  hiddenInSingle: false
---

Нова синтетична дрога, тип „Екстази“, вече е на българския пазар, съобщи през „168 часа“ д-р Георги Коев, шеф на Клиниката за наркомани в Суходол. Подобреното издание на „Екстази“ е създадено преди не повече от месец, но вече е хит в Западна Европа.

Новото хапче все още няма име. Химическото му название е 4-5 MTA FLAT LINER S-5 MINER. Според специалистите действието му е 10 пъти по-силно от това на другите шарени хапчета от рода на амфетамините.

Този тип дрога предизвиква засилени звукови и зрителни усещания, както и прилив на енергия. Продава се предимно по дискотеките, в които се слуша електронна музика. Води до обезводняване на организма, „спиране“ на сърцето и смърт.

В България се търси като „новото екстази“. Едно хапче струва около 70 марки, твърдят запознати. На фона на модерните достижения в производството на смърт българските наркомани се лекуват в бавно, но необратимо рушащата се клиника в Суходол. Тя е на 27 години и от създаването си досега не се е променила много. (У нас зависимите се борят с наркотиците в база от 1972 година)

> **Те**

„Последният пациент, който ми подари цветя умря. Преди две седмици. Тия дни момчетата от свободния режим решиха да ме зарадват. Имали изненада за мен - набрали цветя. Казах им да ги изхвърлят, не приемам вече“, разказва сестра от Суходол. 23-годишният П. Б. е починал от свръхдоза. В дома си. Малкото му братче го открива проснат на пода. От вената му стърчи игла. 

Въпреки повторението всяка смърт се изживява тежко.

„В момента, в който спрат да се обаждат, значи се е случило нещо - или са добре, или са мъртви!“

Най-малък е броят на пациентите, които поемат пътя към Суходол по свое желание. Повечето „отсядат“ там заради криминални прояви вследствие на наркоманията, под натиск на близки и от умора. Довличат се до клиниката, когато са на ръба на силите си и следва смъртта. Малко са тези, които отиват с мотив наистина да спрат. За 1998 г. през болницата са минали 374 наркомани. От тях само 127 за първи път.

„Даден ми е последен шанс. Ако и сега се издъня, няма да замина за чужбина при родителите си. Вече няколко пъти визата ми „изгоря“. Няма накъде. Другото е - или в затвора, или в гробищата“, разказва 24-годишно момче от „затворените“. Той посещава периодично клиниката от 4 години. Професия - барман.

„Преди два месеца бях почти умрял. Реших да дойда, защото „ще дам фира“. Но едно ще ти кажа, никой от тия, дето са тук няма да се откаже...“, споделя 19-годишен.

> **Системата**

От няколко месеца в Суходол действа нова система за лечение на зависимите наркомани - „листа на чакащите“. В нея се записват кандидатите за първата фаза - дезинтоксикацията. Тя продължава 14 дни при абсолютно затворен режим. Приемат се не повече от 10 човека „на смяна“.

Ако издържат 14-дневното „чистилище“, наркоманите могат да останат в 30-дневна програма на свободен режим. Тогава се набляга на психотерапевтичната работа с тях и се гради мотивацията им за дълъг живот на чисто.

В момента единственото, което се случва, е да получават редовно комбинацията от хапчета за облекчаване на абстиненцията. Другото е случайност. „От мен се очаква да правя психодиагностика, но имам само няколко преснимани теста. Никой не отпуска пари за тестове и се получава работа на парче. Хаос“- каза пред „168 часа“ психоложка от Суходол, пожелала анонимност и продължи: - Идеята беше психолозите да променят формулата на работа. Но това остана добро пожелание. Да не говорим, че ако не беше главната сестра, която ми отвори кабинета си, нямаше да има и къде да си оставя нещата.“

„Аз си знам всичко за себе си. Психолозите не са ми нужни. Тъпо е“, коментира един от „затворените“. И „колегите“ му застават зад същата маска. И тъй като няма редовна работа с тях, те така и не стигат до истинско изправяне срещу проблемите във и извън себе си. 

Сега на отворен режим са само три момчета. От време на време ходят на излет из гората със социална педагожка в клиниката.

„Свободните“ иронизират алкохолиците и „затворените“. Изживяват се като по-различни. Понякога разговарят с психоложката. 

Искат след това да се запишат в рехабилитационната програма - комуната. Там по принцип се предвижда трудотерапия, спорт, групова и индивидуална психотерапия... Не е ясно дали това ще се случи. От месеци в Суходол не е имало комисия, която да одобрява кандидати за тази програма, обявена преди време за провалена...

„Още когато започна програмата, нямаше яснота. Записах се при доц. Филип Лазаров. в приемния час, за да поговорим. Достъпът до него беше почти невъзможен. Той само викаше: „Добре, добре“ и не даде никаква насока, нито помогна да се създаде истинска организация. Нелепо е, че при положение че в рехабилитационната програма психотерапията е основно нещо, трябваше да подавам заявка, ако ми е нужен психолог“, разказва Диана Каменска, ръководител на комуната. От 15 април помещението за тази програма пустее. Две групи са изписани след провали с алкохол и „трева“. Сега единствените обитатели на най-луксозно обзаведения павилион в Суходол са плъховете и хлебарките.

{{< figure src="../../images/1999-07-30-dramata-da-rabotish-i-da-se-lekuvash-v-suhodol/comuna.webp" attr="Д-р Диана Каменска: тук беше комуната." align=center >}}

„Това беше пилотен проект, а не комуна. Трябваше да се напишат българските правила, за да работи. В целия цивилизован свят комуната не се прави от институция. Но пациентите ще могат и занапред да участват в рехабилитационната програма“, обяснява неясно доц. Лазаров. Тази негова логика днес обезсмисля начинанието. Още когато комуната стартира, основните критики бяха, че е съвсем близо до останалите пациенти - алкохолици и наркомани и твърде малко специалисти са ангажирани с нея.

> **Сенки**

В България няма сериозни програми, които да обхващат наркоманите след престоя им в Суходол. По-сериозни резултати постигат специалистите, които поемат пациент за минимумн от една година. Пряко контролират първата фаза, работят с близките на наркомана и провеждат сериозни, последователни психотерапевтични сеанси. Ако първата година премине успешно, пациентът може да продължи със сеансите, но по-рядко. „Има хора, които връзват децата си с въжета за парното или ги затварят в килери за по 2-3 дни, докато трае абстиненцията. Родителите стават жестоки от незнание“, казва дългогодишен специалист.

В частната клиника край Франкфурт, организирана по всички стандарти и изисквания за съвременно лечение, пациентът се наблюдава до три години след изписването.

В италианските рехабилитационни комуни наркоманът постъпва за не по-малко от три години. И то след като е преминал през първата фаза на лечение.

„Аз имам над 20 пациенти, които вече дълго време живеят без дрога. Но с тях съм работил дълго и индивидуално“, казва д-р Георги Коев.

> **Светлинка в тунела**

„Имаше едно момченце, което преди години дойде при нас на 16. Питаше ме: „Аз ще стана ли известен някога? Отговарях му: - „Можеш да станеш известен наркоман, известен боклук, известна личност... Можеш да станеш всичко.“ А той продължаваше: „Аз ще стана известен... в изкуството“. Миналата година една вечер гледах телевизия вкъщи. И го видях. Връчиха му престижна награда. Значи си струва да работиш в Суходол - разказва една от сестрите с много, много години стаж в клиниката и продължи: - Преди това веднъж се беше обадил. Каза, че иска да се качи дотук да ни види. Забраних му. Не знам как ще реагира... Аз в бялата престилка и всичко наоколо сме един кошмарен спомен. Понякога дори само думата хероин може да преобърне хубавото...“

## Зад оградата

Пътят за клиниката в Суходол минава през сметището на София. Воня и сюрреалистични планини от ненужни неща. След боклукчарника шосето се стеснява. Натам продължават малко коли. Огромен ръждясал варел служи за пътна табела. Надпис 
„Към болницата“. Тихо е.

В момента действат три павилиона - леки постройки, които приличат на временни каравани за строителни работници на обект. В тях „живеят“ алкохолици, наркомани на затворен режим и зависими от дрогата, на които им е разрешено да излизат от бараката.

{{< figure src="../../images/1999-07-30-dramata-da-rabotish-i-da-se-lekuvash-v-suhodol/razruha.webp" attr="В Суходол разруха носят не само пациентите." align=center >}}

„Миналата седмица се счупи казанчето в тоалетната. Какво мога да поискам аз от наркомана, след като насреща той не получава нищо,“ разсъждава сестра от Суходол.

Вече няма кухня. Храната идва от „Студентски столове“. Казват, че е хубава - кюфтета с кафяв сос, леща... „За нашите пациенти това е добро. На обяд има три яденета, вечер две...“

2 сестри и един лекар трябва да се справят сами в смяна. За 40 легла това е по норматив. Никой не си дава сметка обаче, че тези 40 не са в един коридор, а в три бараки. Далеч една от друга.

Прозорците на затвореното отделение са заковани. Освен това са с решетки. По правилник пациентите би трябвало да стоят заключени в задушните си стаи. И само с разрешение, за малко, да излизат в коридора. Естествено правилото не се спазва. Не би било човешко. Всички „затворени“ (в момента около 10 човека, б. а.) „висят“ през решетките на отворените прозорци. Апатични са. Броят кога ще дойде 14-ият ден, за да си тръгнат.

Едно момче повръща. Иска хапчета против болки в стомаха. Говори с омраза. Седи до повърнатото. Санитарката пристига от другия край на павилиона и чисти. Тя е една. На много, които повръщат.

Пак по правилник, наркоманите би трябвало да не слушат музика. И тона не става. Малкото касетофонче в мизерната обща стая убива времето между поредната доза хапчета за облекчаване на абстиненцията. И цигарите. Там се пуши наистина много.

Забранено е и общуването с пациенти от другите павилиони. Както и ползването на отоплителни уреди. Не е ясно, ако последното се спазва, дали през зимата някой ще издържи.

## Шум зад кулисите

През последните седмици Националния център по наркомании (НЦН) е сериозно разклатен от скандали. На 13 юли д-р Александър Канчелов и д-р Георги Василев, дисциплинарно уволнени от НЦН, обявиха пред журналисти, че за последните три години от центъра са напуснали 12 лекари. А от 1992 досега общо 45 служители. Сред тях са най-опитните български специалисти в областта на лечението на наркоманиите, обучавани в чужбина.

Наркоманите са последна грижа за Националния център по наркомании. Поне така изглежда. Сред борбите за ръководене и координиране на проекти за разполагане с евро и международен авторитет, рядко остава време за практични неща. Повечето пари по различни проекти изтичат за неколкодневни семинари, коктейли, хонорари и публикуване на разяснителни материали. Това призна и самият доц. Филип Лазаров. Засега остават само гръмките названия на проектите - „Техническа помощ по намаляването на търсенето на наркотици по програма Фар“, - 21 000, „Обучение на общопрактикуващи лекари“ 10 000 долара, „Обмен на игли и спринцовки“ - 6000 долара (от него 3000 долара са отклонени за закупуване на метадон. В следствие на това финансирането е спряно, а спонсорите от Линдесмит център, Ню Йорк, изискват възстановяване на сумата, б. а.), „За развитие на амбулаторните служби по зависимости“ 21 000 екю и т. н. Уволнените лекари обвиняват доц. Филип Лазаров във финансови злоупотреби.

„Каквото да говорят за мен, значи съм личност. Ще ги съдя“, отсече доц. Филип Лазаров. Уволнените, заедно с други свои действащи колеги, твърдят, че са подали документи, уличаващи доц. Лазаров във финансови измами на Сметната палата и Министерството на финансите. В момента в НЦН тече ревизия и проверка от здравното министерство.

*Виж също: [168 Награди](2000-02-25-168-nagradi)*