---
title: Трупове в минните полета край Казанлък
description: Взрив уби 14-годишно момче и остави инвалид за цял живот млад съпруг и баща. Селяните се страхуват дори да прибират реколтата.
author: 
  - Миролюба Бенатова
  - 168 часа, бр. 30/1994, стр. 64
date: 1994-08-01
tags: ['инциден', 'взрив', 'с. Горно Изворово']
cover:
  image: ./images/1994-08-01-trupove-v-minnite-poleta-kraj-kazanluk/cover.webp
  caption: "Дупката в двора, която е останала след взрива. Снимка: Алди"
  hiddenInSingle: false
---

Около с. Горно Изворово, Казанлъшко, е осеяно със снаряди. Там се намира учебният полигон за танкови стрелби. След занятия никой не обезопасява невзривените снаряди. И така е от години.

На 28 юли 1994 г. в двора на семейство Йовчеви от същото минирано село избухва снаряд. Загива на място Йовчо Митев Йовчев, на 14 години. Главно действащо лице в злополуката е 25-годишният Кадри Алиев Аков. Двамата донасят от полето невзривен снаряд, който избухва при опит да бъде обезвреден. Младият мъж е настанен в интензивното отделение на казанлъшката болница и все още е с риск за живота.

Само бащата на убитото момче Митьо Йовчев намери сили да говори с екипа на „168 часа“: „Военният министър да си ходи, защото не е никакъв министър. Всички стрелби се наблюдават, снарядите се броят. Винаги се знае кой се е взривил и кой - не. Но никой никога не си е правил труда да ги събира - каза той. - Бог да го прости, сина ми, един лейтенант го водеше навремето с джипа да им показва къде има снаряди. Уж ги събираха... А нямам момче, което в пубертета не е палаво.“

Тук е залято със снаряди, пълно е, единодушни са всички от селото. Дори реколтата не можели да събират, защото се стреляло по всяко време.

Бащата е категоричен, че Кадри носи частична вина, но истинските виновници за смъртта на делото му са военните. „Ако сега ми предстои да влизам в казармата, никога няма да отида. До тука ни докара фалшивата демокрация“, сподели той.

Д-р Пламен Станчев, анестезиолог и реаниматор, и д-р Иванов, травматолог, пет часа се борили за оцеляването на 25-годишния Кадри.

„По-рано имаше чести инциденти във военния завод, по време на мачовете пък приехме едно момченце, пострадало от бомбичка, но при него спасихме всичко. Сега се чувствах като на война. Наложи се ампутация на двата крака до средата на подбедрицата. Има проблем и с дясното око, но раната не беше фатална и тепърва ще се гледа. Освен това имаше разкъсване на носа, много рани по лицето и изгаряния по цялото тяло. Сега е покрит с тройна комбинация от антибиотици и е в шоково състояние“, обясни състоянието на пациента д-р Станчев.

През първите 24 часа след инцидента вероятността да оживее била 50 на 50. На следващия ден докторите даваха 90 на 10 в негова полза.

Кадри е женен и има дъщеричка на по-малко от 2 годинки. Работел като охрана, но от няколко месеца е безработен. „Цял ден ми е неудобно в болницата. Всички доктори му се чудят на акъла. Питат ме как може мъж, който е ходил в казармата, да се занимава с такова нещо“, призна пред репортера на „168 часа“ Юсни Аков, брат на пострадалия. Никой не може да каже със сигурност какво са искали да правят Кадри и Йовчо, след като обезвредят снаряда. Братовчед на починалото момче твърди, че са щели да ходят за риба с тротила.

В семейството си Йовчо не бил лишен от нищо. Близки разказват, че детето било осиновено, но получавало повече обич и грижа от родно. Момчето дори знаело, че е взето, но това не му влияело и особено с майка си се разбирало прекрасно.

Преди година и половина синът на Юсни (брата на пострадалия) и Йовчо паднали заедно от колелото. Карал по-големият - Йовчо. Тогава децата постъпили в казанлъшката болница със сътресение на мозъка. Майката на малкото си спомня, че тогава Димитрина (майката на убитото момче) преживяла инцидента изключително тежко.

В 16,30 часа на фаталния 28 юли Димитрина със сестричката на Йовчо е в двора. Кадри и синът ѝ пристигат, носейки „торба, пълна с нещо“. Момчетата не ѝ казват какво ще правят, просто започват да режат с ъглошлайфа. В този момент звъни телефонът. Майката влиза в къщата, момиченцето тръгва след нея и... Взривът разтърсва всичко. Чува се звън от изпотрошени стъкла.

„Помислих си за най-лошото“, разказала по-късно Димитрина. А единствената реплика на малката Деси е: „Мамо, да се махаме, тая къща не е хубава!“

Ден след трагедията детето току що беше върнато от Съдебна медицина - Стара Загора. Готвеха го за погребението. „Бяло като пъпка беше, а сега е грозна картинка“, казва леля на починалото и не смее да влезе в къщата.

„Аз вече съм половин човек, нищо че имам и малка дъщеря“, заключи Митьо Йовчев.

По думите на комшии и роднини оперативните работници се престарали в рутинните си проверки. „Трупът на момчето седя от 16,30 до 22,30 ч. до дупката. Чакаха специалисти от София.“ Майката веднага позвънила на „Бърза помощ“, за да помогне на Кадри. Но не дочакали линейката. Съсед откарал момчето до болницата, а преди това други му закрепили краката с върви. Комшията се оказал военен и уредил пет войничета да дадат кръв, защото кръвната група на роднините не съвпадала с необходимата. Момчетата били от казанлъшкото поделение. Те самите категорично отговорили, че никой не ги кара да събират снарядите след стрелби. А за сапьори, които да обезвреждат невзривените, въобще не ставало дума. „Какъв баща си ти, да не знаеш детето ти какво върши“, попитал цивилен оперативен работник само часове след инцидента. „Всички момчета са палави, той какво, иска да ни накара да ги връзваме с вериги, докато сме на работа“, възмущават се свидетели на нетактичния въпрос.

Сега всички се молят поне Кадри Алиев да оживее. Пред екипа на вестника брат му сподели: „Болницата е в трагично състояние. Лекарят ме прати да търся катетър, защото нямали. Обиколих всички частни аптеки в Казанлък, не намерих. Освен това, като започнал да повръща, се оказало, че нямат лигнин, за да го бършат. Купих тоалетна хартия, поне да не е без хич.“

Съпругата на Кадри хлипаше пред интензивното отделение след разговор с д-р Пламен Станчев. Тя все още не е видяла обезобразеното тяло на мъжа си.

В с. Горно Изворно се чуваше само безпомощният плач на майката.
