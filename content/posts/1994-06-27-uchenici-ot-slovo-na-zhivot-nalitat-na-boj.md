---
title: Ученици от „Слово на живот“ налитат на бой
description: Пастор Бакалов прати овцете си да се жалват в Градската прокуратура и избяга при жена си
author: 
  - Миролюба Бенатова
  - 168 часа, бр. 25/1994, стр. 20
date: 1994-06-27
tags: ['секта', 'Слово на живот', 'пастор Бакалов', 'Швеция']
---

След прокурорското постановление за затваряне на зала „Сливница“
незаконната организация „Слово на живот“ проведе последна сбирка
в близката градинка.

Две сутрини поред дежурният полицейски патрул се опитваше да обясни
на напористите сектанти защо не могат да влязат в залата. Много
малко от тях бяха информирани за постановлението, тъй като не четат
вестници и не гледат телевизия. Пастор Бакалов ги посъветвал да си
купят в. „Поглед“, където в два броя беше поместено пространно
интервю с него, и стига толкова. Всичко, което заблудените научават
за събитията в България, идва от устата на проповедника.

В четвъртък паството се беше приготвило за поредната си редовна сбирка
в залата. Групите започнаха да идват още от 17.30 часа, но охраната не
допускаше никого. Вътре имаше само двама души от „Слово на живот“,
оставени, за да бранят имуществото. Единият беше Калин Монев, обвинен в
създаването на фиктивната фирма „Виктори“ заедно с шведския проповедник
Кале Лилия, която служела като параван на истинсаката дейност на
скандинавеца в България. Според осведомени Монев скоропостижно пристигнал
от провинцията за да наблюдава отблизо акцията. Всички единоверци се
консултираха с него за по-нататъшните си действияя, а той ги пращаше в
близката градинка.

Последен се появи пастор Георги Бакалов, Той се покатери на една пейка
и прочете на стадото си кратко информационно експозе. „Законите в тази
нация не значат нищо за управляващите. Ние сме жертва на своеволието“,
каза той. Проповедникът прати слушателите да дирят правата си в Градската
прокуратура и ги уведоми, че за неопределено време сбирки няма да има.
„Братя и сестри, ние не сме първите християни, които са били гонени заради
вярата си и искам да ви кажа с радост, че няма да сме първите, които ще
победят“, завърши Бакалов и тутакси напусна прощалната вечеринка. Никой
не разбра защо божият вестител си тръгна тичайки. „Георги не е много
интелигентен, често се дъни, но той направи така, че в България вече
всички да имат мнение по въпроса. Единстветото, с което не мога да се
съглася, е това, че той проповядва СДС“, сподели член на „Слово на живот“,
пожелал анонимност.

„Ще ти изтекат червата, пикла с пикла“, закани се на репортерите на
„168 часа“ бабичка-сектантка. Малко по-късно същата Бакалова ученичка
заплаши, че ще бие шамари.

Срещата на Александър Джеров с родителския комитет против сектите,
уговорена за същия ден, не се състоя. Родителите седяха повече от
час на оградата при парламента, за да им кажат, че проблемът им е
решен със затварянето на зала „Сливница“ и няма нужда от повече
разговори. Никой от тях обаче не повярва, че адът е свършил.

Готви се пътуване до Швеция за традиционната лятна международна
конференция в Упсала. Имало специално наградени, които фигурирали
в списъците. От „Слово на живот“ твърдят, че всеки сам ще си плаща
необходимите 11 хиляди.
