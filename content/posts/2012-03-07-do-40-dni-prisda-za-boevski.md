---
title: "Невинен или наркотрафикант - Боевски чака присъда"
description: Решението ясно до 40 дни
author: ["Миролюба Бенатова"]
date: 2012-03-07
tags: ["Галабин Боевски", "дрога", "Бразилия", "Сао Пауло"]
cover:
  image: ./images/2012-03-07-do-40-dni-prisda-za-boevski/cover.webp
  hiddenInSingle: false
---

Невинен или наркотрафикант - това ще реши до месец първата съдебна инстанция в Сао Пауло по делото "Боевски".

Процесът срещу бившия олимпийски шампион е приключил в рамките на заседание. Делото се гледа в едно от районните съдилища на Сао Пауло. Разпитани са двама свидетели. bTV вече неколкократно информира, че показания е дал управителят на хотела, в който Боевки е бил преди ареста му.

Гълъбин Боевски твърди, че куфарите, които си е купил са донесени от неизвестни куриери и са оставени в хотела, където също неизвестни на този етап служители, са ги приели.

{{< video src="/miroluba-benatova/2012-03-07-do-40-dni-prisda-za-boevski.mp4" poster="/miroluba-benatova/2012-03-07-do-40-dni-prisda-za-boevski.jpg" >}}

Пред bTV Боевски обясни, че когато куфарите са пристигнали в хотела, той е бил навън. „Бяхме се разбрали да ги оставят на администрацията. Бяхме предупредили. Някой трябва да се е подписал на рецепцията , че ги е получил. Може да се е подписал, може и да не се е подписал”, каза Боевски.

От защитата му не съобщават дали управителят на хотела е обяснил появата на куфарите и кой ги е приел на рецепцията. По на bTV мениджърът изобщо не е питан по този въпрос, а е отговарял общо за престоя на Боевски и дъщеря му.

Фотографът, когото щангистът посочи като човека, който го е завел в магазина, е отказал да свидетелства, съобщи bTV още преди месец.

Другият разпитан на заседанието вчера е полицаят, открил кокаина в багажа на щангиста. По думите му, при ареста Боевски се е държал спокойно и не е отрекъл собствеността на багажа.

Пледоарията на защитата е писмена, като един от основните аргументи на адвокатите е, че веществените доказателства - в случая куфарите, са почти унищожени и не може да се разбере нито от къде са купени, нито къде са произведени.

Боевски е заявил пред съдебния състав, че няма нищо общо с кокаина.

Пред bTV като най-сериозния аргумент за своята невинност Боевски изтъкна, че се доказал през годините. „ Аз не съм престъпник. Бил съм непрекъснато в спорта. Бизнесът ми е свързан със спорта. Не може да се опитваш да правиш здраве и да продаваш наркотици. А си мисля - може би съдбата ми дава урок, да ме спасява от нещо по-лошо. Един от пороците ми е бързото шофиране и си мисля - ако бяхме се блъснали... Може би това ми е спасило живота”, каза още Боевски

След като съдът отхвърли искането на Боевски за освобождаване под гаранция или домашен арест, щангистът чака развръзката в затвора в Итаи.

*Източник: [bTV](https://btvnovinite.bg/svetut/do-40-dni-prisda-za-boevski.html)*
