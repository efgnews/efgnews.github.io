---
title: "Роднините на заразените оттеглиха искането си за смъртните присъди"
description: Отказваме се от смъртните присъди, след като всичките ни условия бяха изпълнени. Декларацията с отказа от претенциите е изпратена във Висшия съдебен съвет, заявил Идрис Лага пред Франс прес.
author: ["Миролюба Бенатова"]
date: 2007-07-17
tags: ['българските медици в Либия', 'Либия', 'смъртна присъда', 'Сергей Станишев']
---

Семействата на заразените либийски деца са се отказали от искането си за смъртна присъда на българските медици, съобщи Франс прес като се позова на председателя на Асоциацията на роднините на децата Идрис Лага. Пратеникът на bTV в Триполи Миролюба Бенатова потвърди информацията.

Отказваме се от смъртните присъди, след като всичките ни условия бяха изпълнени, заявил Лага. Декларацията с отказа от претенциите е изпратена във Висшия съдебен съвет, който тази вечер трябва да се събере, за да реши съдбата на петте български медицински сестри и палестинския лекар, е посочил още той.

Същевременно либийското издание "Либия днес" се позовава на източници, близки до процеса на преговорите между семействата на заразените деца и фондация "Кадафи", според които веднага след края на процеса, медиците ще напуснат джамахирията и това ще стане или днес, или утре.

Говорителят на асоциацията на роднините е заявил, че близките на заразените деца държали да получат парите си на ръка, за да са сигурни в компенсациите, и това забавяло процедурата. Франс прес съобщава, че 

**семействата са получили чековете**

през изминалата нощ, а тази сутрин са започнали да теглят парите от банки. Агенцията се позовава на председателя на Асоциацията на семействата на заразените със СПИН деца Идрис Лага, който уточнил, че всяко семейство има право на един милион долара.

Лага посочи, че броят на жертвите е 460, включително двайсетина майки, които са били заразени с вируса на СПИН от децата си. Пред Асошиейтед прес той уточни, че 150 от най-малко 400-те семейства на заразените деца вече са получили парите.

Българските медицински сестри и палестинският лекар са подписали два документа, които също ще бъдат представени пред либийския Висш съдебен съвет, съобщи в сайта си телевизия "Ал Джазира".

По думите на защитника на българките Осман Бизанти подсъдимите са подписали два документа - в единия те молят за помилване, а в другия гарантират, че нито те, нито семействата им ще имат други съдебни претенции към Либия, свързани или несвързани с делото, обяснява в сайта си телевизията.

Министър-председателят Сергей Станишев увери, че българската държава е готова да реагира след заседанието на Висшия съдебен съвет на Либия за съдбата на българските медици.

**Станишев призова към спокойствие и сдържаност**

в този решителен момент от процеса: "Ще призова българските медии към сдържаност и търпение и се надявам, че с надежда и вяра, че ще излезем с успех и с чест от тази ситуация."

Премиерът обоснова оптимизма си за предстоящия окончателен изход с факта, че заседанието на ВСС на Либия се свиква в изключително кратки срокове след последното произнасяне на съда и че това е резултат от усилията на българското правителство, Европейската комисия и държавите членки на ЕС през последните месеци.

Представителят на Европейската комисия за България Майкъл Хъмфрис изрази надежда сестрите ни да се върнат скоро в родината ни и заяви, че всички европейски институции остават ангажирани към тази кауза.

"Следим отблизо, дори ежечасно и много внимателно това, което се случва в Либия. През последните дни, седмици и месеци - както европейската комисия, така и другите европейски институции и страни членки, заявиха категорично своят ангажимент и съпричастност към тази кауза."

Новоназначеният френски посланик у нас покани на среща роднини на осъдените медици и водещи медии по кампанията "Не сте сами".

Етиен Монтен дьо Понсен потвърди позицията на своята страна, че Франция ще нормализира отношенията си с Либия само когато българските медицински сестри се върнат у дома.

*Източник: [bTV](https://btvnovinite.bg/59193-Rodninite_na_zarazenite_ottegliha_iskaneto_si_za_smartnite_prisadi.html)*
