---
title: Швейцарци дават пари за български сиропиталища
description: защото, изглежда, нашите власти са ги отписали
author: 
  - Миролюба Бенатова
  - 168 часа, бр. 7/1994, стр. 35, 38
date: 1994-02-14
tags: ['деца', 'с. Ветрен']
cover:
  image: ./images/1994-02-14-shvejcarci-davat-pari-za-bulgarski-siropitalisha/cover.webp
  caption: "Очите на едно възрастно дете, които вече могат да гледат само тъжно. Снимка: Борис Разаклиев"
  hiddenInSingle: false
---

Изгоря момче от дома за деца с душевни недъзи в с. Ветрен. Преди две седмици то стана поредната жертва на бюрократичните недомислици и незаинтересоваността на институциите. Отново скапаната материална база и пренебрегването на многобройните забрани на ХЕИ предизвикаха трагедията.

Случаят в с. Ветрен е драстичен, признава министър Матинчев. Децата могат да се прехвърлят в близката сграда, която е на Министерството на здравеопазването. Направих всичко възможно за това. Разчитах на субсидиране. Но се сблъсках като в стена с два проблема. Негативното отношение на кмета и на министъра на здравеопазването. В крайна сметка аз ще намеря дом за тези деца, но ще лиша целия регион от заведение за деца с душевни недъзи. Това повече не може да се търпи, каза министър Матинчев.

Вече четвърта година сестрите Александрина и Божидара Ризови, живеещи в Швейцария, заедно с тамошното семейство Хойбергер събират помощи от Скандинавия за България. Изпратили са няколко десетки тира с дарения, около 20 автомобила. Домът в с. Ветрен получил лекарства, легла, храни и предложение за финансиране на основен ремонт. Чиновниците в община Силистра обаче поискали баснословни суми за проектиране и изпълнение. Така децата останали в бараките.

Преди няколко месеца благодетелите от Швейцария и режисьорът Атанас Киряков разбрали, че в село Ветрен има почти неизползван филиал на окръжната болница. Кметът на община Силистра г-н Плугаров им казал, че не зависи от него. Обществото не било подготвено психически, за да приеме със загриженост съдбата на тези деца, бил кметския аргумент.

Зам.-министърът на труда и социалните грижи Манолова писала за случая на министъра на здравеопазването Гугалов и му прехвърлила топката. В доклад медицинска комисия към общината надълго и нашироко описала аргументите си против предоставянето на сградата. Най-тъпия от тях бил, че филиалът е нужен по време на война. Най-жестокият: „Според специфичното поведение на контингента на дома, смятаме, че местонахождението му в центъра на селото е неуместно“, записал от името на селяните кметът. Последвало решението „Не е целесъобразно“.

„Трябва ли да изгори и този дом, както стана в Провадия, за да настанят децата в нормална сграда.“, попита режисьорът Атанас Киряков пред журналисти миналата седмица. След дъжд качулка беше настаняването на оцелелите старци в свободен санаториум.

{{< figure src="../../images/1994-02-14-shvejcarci-davat-pari-za-bulgarski-siropitalisha/no-porcelan.webp" attr="Питомците на едно от сиропиталищата ще излязат оттам, без да знаят що е порцеланова чиния." align=center >}}

Причината тези домове да не се местят е борбата за запазване на всички работни места. Има домове, които са добре оборудвани и не се използват ефективно. „Децата са абсолютно занемарени, дори полът им не може да се различи, а хората от съответното село разчитат точно на тях, за да им се осигури някаква заетост. Ако децата се преместят на по-хубаво място, ще има съкращения“, са впечатленията на министъра на социалните грижи.

Директорите на домовете за изоставени деца и старци не водят статистика колко от поверените им подлежат на осиновяване също за да се запази щатът. По закон ако детето не е потърсено една година, може да бъде осиновено. Такива данни няма никъде. Около 30 000 български и чуждестранни граждани искат да вземат дете от такъв дом. Отново бюрократичната въртележка пречи.

Много от настанените с диагноза „лека олигофрения“ са просто изостанали в развитието си. Служителите признават, че е постоянна практика да се смесват болни със здрави деца, за да се запази бройката на персонала.

От Нова година 350 дома са под опеката на Министерството на образованието. С всички тях трябва да се занимава само един служител. 

А междувременно всяка година около 10 000 деца и юноши напускат инкубатора си. Възпитаниците на дома за инвалиди в Луковит завършват там икономически техникум. Повечето от тях остават в дома и след 23-годишна възраст, защото по родните им места за тях няма нито жилище, нито работа.

Възпитанието и образованието, които осигурява държавният дом, не са това, което трябва да бъдат, за да излязат пълноценни граждани. Изпращат сираците с един кат дрехи, одеяло, някой лев в джоба, неща, които се полагат по устав и ги пускат в живота. Какво става с тях после не се интересува никой.

{{< figure src="../../images/1994-02-14-shvejcarci-davat-pari-za-bulgarski-siropitalisha/school.webp" attr="Звънецът бие. Време е отново да се върнат в кабинета. Снимки: Борис Разаклиев" align=center >}}

А данните от полицейската сводка за последните два месеца сочат, че са открити 200 умъртвени и захвърлени новородени. Дали съдбата им да попаднат в кофите за боклук и канализацията мъртви не е за предпочитане пред това да живеят скрити като бракувана стока?!
