---
title: Монтгомъри задържан край храма
author: 
  - Миролюба Бенатова
  - 168 часа, бр. 17/1994, стр. 5
date: 1994-05-03
tags: [ 'САЩ', 'Уилям Монтгомъри', 'Храм-паметник „Александър Невски“', 'Великден' ]
cover:
  image: ./images/1994-05-03-montgomuri-zadurzhan-kraj-hrama/cover.webp
  caption: "Държавата и църквата пак са едно. Снимка: Георги Дерменджиев"
  hiddenInSingle: false
---

Посланикът на САЩ Уилям Монтгомъри дълго не беше допускан
от полицаите около храм-паметника „Александър Невски“ по
време на Великденската служба. Но до дипломатически скандал
не се стигна. Униформените обясниха, че не са познавали
дипломата.

Пръв в храма дойде Гиньо Ганев - сам. Президентът Желю Желев
със съпругата си се появи малко преди Негово светейшество
патриарх Максим. Височайшата двойка бе в антуража на
семейството на съветника Валентин Стоянов.

Наред с представителите на дипломатическия корпус бяха
застанали бившият премиер Димитър Попов и бизнесменът
Августин Пейчинов.

Още преди да започне литургията, в „Александър Невски“
припаднаха две двойки. За сметка на това пък група швейцарски
туристи си бяха купили три месеца по-рано челните места
срещу патриаршеския трон и нямаха подобни проблеми.

И най-великият християнски празник не примири църковните
водачи. Контралитургия проведе Христофор Събев на площад
„Ал. Батенберг“ по случай Великден.
