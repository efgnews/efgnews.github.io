---
title: "Доган - най-големият хидролог сред философите и философ сред хидролозите"
description: Лидерът на ДПС е бил за кратко време хоноруван преподавател във ВИАС
author: ["Светослав Иванов"]
date: 2010-09-03
tags: ["ДПС", "Ахмед Доган", "Цанков камък"]
cover:
  image: ./images/2010-09-03-1385168442-Dogan_naygolemiyat_hidrolog_sred_filosofite_i_filosof_sred_hidrolozite/cover.webp
  hiddenInSingle: false
---

{{< video src="/other/2010-09-03-1385168442-Dogan__naygolemiyat_hidrolog_sred_filosofite_i_filosof_sred_hidrolozite.mp4" poster="/other/2010-09-03-1385168442-Dogan__naygolemiyat_hidrolog_sred_filosofite_i_filosof_sred_hidrolozite.jpg" >}}

Скандалът около консултантските договори на лидера на ДПС Ахмед Доган, който беше задължен да представи в съда доказателства, че е компетентен в областта на минното дело, строителството и хидрологията, накара екипа ни да провери как се става хидролог. В учебните планове на една от най-сложните дисциплини погледна Светослав Иванов.

Репортажът започва философски – с цитат от учебника по философия, който гласи "За по-нисшите науки, по-висшите се явяват чиста случайност. Колкото по-сложни и съвършени стават явленията, изучавани от някаква наука, толкова по-силен става елементът на случайността". Въпросът обаче е - става ли се хидроинженер случайно?

Разбира се, че отговорът е не. Особено според декана на Хидротехническия факултет в Университета по архитектура, строителство и геодезия, за който хидроинженерите учат не по-малко от лекарите.

"Нашите студенти тук имат около 50-52 изпита, отделно имат проекти, отделно имат практики", обясни доц. д-р инж. Стефан Модев.

Има няколко бариерни изпита, най-страшни от които са по висша математика и техническа механика. Малко са тези, които издържат до края.

Следователно "за да станеш хидролог, се изисква голяма философия". В университета обаче много философи няма. Но ето я и новината - философо-хидролог номер едно на републиката Ахмед Доган е бил за кратко време хоноруван преподавател във ВИАС. Което обаче не означава, че има образователен ценз от учебното заведение.

"Той е бил за кратко време тука хоноруван преподавател в катедрата по обществени науки. Но от проверките, които извършихме няма документи на негово име за дейности в тази област. Може да се е образовал някъде другаде...", смята доц. д-р инж. Стефан Модев.   

Дори и да няма диплома  - Ахмед Доган е най-големият хидролог сред философите и най-големия философ сред хидролозите. Доходоносна комбинация, но би ли предизвикала тя наплив на желаещи да учат хидрология?

*Източник: [bTV](https://btvnovinite.bg/1385168442-Dogan__naygolemiyat_hidrolog_sred_filosofite_i_filosof_sred_hidrolozite.html)*
