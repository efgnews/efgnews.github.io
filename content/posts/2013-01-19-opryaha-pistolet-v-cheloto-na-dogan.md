---
title: "„Мишената“ Доган с опрян в челото пистолет"
description: Нападателят е 25-годишният Октай Енимехмедов от Бургас. Делегати се опитаха да го линчуват
author: ["Миролюба Бенатова"]
date: 2013-01-19
tags: ["ДПС", "Доган - сценарист или мишена", "Октай Енимехмедов"]
cover:
  image: ./images/2013-01-19-opryaha-pistolet-v-cheloto-na-dogan/cover.jpg
  hiddenInSingle: false
---

Мъж с пистолет нападна Ахмед Доган по време на Осмата национална конференция на ДПС. Нападението бе извършено в 12:25 ч. в събота, докато Доган четеше доклада си пред делегати и членовете на ДПС.

{{< video src="/miroluba-benatova/2013-01-19-opryaha-pistolet-v-cheloto-na-dogan-1.mp4" poster="/miroluba-benatova/2013-01-19-opryaha-pistolet-v-cheloto-na-dogan-1.jpg" >}}

В същото време нападателят необезпокояван от никого  нахлу на сцената и насочи пистолет към главата Доган. Лидерът на ДПС обаче реагира светкавично и успя да отблъсне нападателя като двамата паднаха на пода.

Доган бе изведен от залата от делегати и членове на партията, част от които се нахвърлиха върху нападателя, и започнаха да го налагат с шутове и юмруци. Христо Бисеров и Лютви Местан едва усмириха колегите си след пристигането на гардовете.

{{< video src="/miroluba-benatova/2013-01-19-opryaha-pistolet-v-cheloto-na-dogan-2.mp4" poster="/miroluba-benatova/2013-01-19-opryaha-pistolet-v-cheloto-na-dogan-2.jpg" >}}

Охраната от НСО, която пази Доган заради заплахите за живота му, реагира повече от мудно. Коментарите в залата бяха, че държавните гардове са реагирали минути, след като участниците в конференцията опитваха да линчуват нападателя.

Тази сцена продължи близо пет минути, след което гардовете влачеха младежът през цялата зала, докато го изведат от нея, а делегатите продължаваха да го налагат. Опитът за линча му продължи и по стълбите в НДК. 

През това време зам.-председателят на ДПС Лютви Местан съобщи, че лидерът е невредим. По-късно информацията за здравето му бе потвърдена от медицински преглед.

По-късно от МВР съобщиха, че пистолетът е бил газов. У нападателя са били открити и два ножа.

## Кой е нападателят

Извършителят  е Октай Енимехмедов, научи bTV от MВР. Стана ясно, че той е присъствал на конференцията като гост на младежкото ДПС.

Енимехмедов бе отведен с линейка от НДК, а камерите на телевизиите успяха да покажат окървавеното му лице.

МВР уточни, че нападателят има досие с предишни прояви на хулиганство, грабежи и нанасяне на телесни повреди. Той има две присъди, едната е за притежание на наркотици от 2010 г. с наказание от 500 лв., а втората е от 2006 г. за средна телесна повреда на длъжностно лице.

През 2010 г. в Кюстендил Октай е имал административна глоба за притежаване на наркотици, съобщи вътрешният министър Цветан Цветанов. През 2011 г. е оказал съпротива на органите на властта. Има прояви за грабежи и хулиганство. Назначени са експертизи. Взети са кръв и урина, за да може да се види дали има наличие на наркотици в организма.

Ще му бъде повдигнати обвинение за опит за убийство, заяви вътрешният министър Цветан Цветанов. По-късно обаче се оказа, че патроните в пълнителя на Октай не са били смъртоносни, така че по-вероятното обвинение е това в хулиганство.

Младежът е влязъл в НДК с карта на младежкото ДПС, като е имал статут на гост.

Октай Енимехмедов е брат на Метин Енимехмедов, който през 2007 година спечели авмтомобил „Ферари” от шоуто „Танцувай с мен” на Слави Трифонов, потвърдиха източници на bTV от МВР.

Двамата братя обаче са познати в Бургас с криминалните си прояви. На 31 август 2008г. Метин и Октай и още един младеж пребиват двама души пред кафе "Малибу".

На 24 Юли 2011 г. около 02.10 ч. във Второ Районно управление "Полиция" - Бургас е получено съобщение за възникнало сбиване в района на "Буда бар".

Пристигналите полицай забелязали група младежи, гонещи човек от охраната на заведението, които след застигането му започнали да го бият.

По време на ареста четиримата оказали яростна съпротива и започнали да блъскат с ръце и глави по патрулния автомобил "Опел Астра",

На мястото на инцидента са дошли още два полицейски автомобила, служителите от които съдействали за задържането. Оказало се, че двама от четиримата нападатели отново са братята.

{{< video src="/miroluba-benatova/2013-01-19-opryaha-pistolet-v-cheloto-na-dogan-3.mp4" poster="/miroluba-benatova/2013-01-19-opryaha-pistolet-v-cheloto-na-dogan-3.jpg" >}}

"Разговарях с нападателя на Ахмед Доган, видях го лично. Разменихме няколко изречения. Той не беше в добра кондиция, имаше кръв по лицето му. Беше изпратен в медицинско заведение. Той ни каза неговата версия, но няма да я споделя с вас", обяви пред журналисти градският прокурор на София Николай Кокинов.

"В момента се извършват разпити и претърсвания в София и в Бургас", каза пред bTV главният прокурор Сотир Цацаров. "Извършителят на опита за убийство на Ахмед Доган е задържан за 24 часа и ще бъде поискано 72 - часовото му задържане", съобщи той.

## Подозрения в постановка

Мнозина, които видяха кадрите от нападението, заподозряха, че става дума за политъически сценарий и провокация.

Лидерът на "Атака" Волен Сидеров коментира, че това е провал на Националната служба за охрана (НСО) и поиска оставката на шефа на службата.

Антон Кутев от БСП пък заподозря, че нападението е инсценирано. Според него целта в никакъв случай не е да се нарани Доган.

Иван Костов определи инцидента като политическа провокация. На същото мнение бе и  Атанас Атанасов от ДСБ.

"Живеем в 21 век и такива неща не трябва да се случват. Разграничавам се от такива действия", заяви Касим Дал, който напусна партията на Доган и основа своя.

"Случилото се говори много за обществото, в което живеем", коментира и бившият вътрешен министър Румен Петков. По думите му сам човек едва ли би организирал подобно нещо.

Оказа се, че всеки би могъл да влезе в НДС с оръжие. Гостите а събитието не са проверявани на скенер. Прегледан е само багажът им, какъвто малцина са имали.

"МВР има отговорност за охраната извън сградата на НДК, НСО - за охраната на вътрешното мероприятие." Това каза пред журналисти вицепремиерът Цветан Цветанов.

Президентът от предишния мандат Георги Първанов също пристигна в НДК. Той обяви, чеби бил съпричастен с всеки, който попадне в ситуацията на Доган.

В телефонен разговор с Ахмед Доган държавният глава Росен Плевнелиев се е информирал за здравословното му състояние, съобщиха от прессекретариата му. Президентът е осъдил нападението върху лидера на ДПС и е изразил убеждението си, че обстоятелствата около него ще бъдат изяснени възможно най-скоро.

"Никой не печели. Всички политически играчи и структури губят от случилото се, най-вече България", заяви пред bTV журналистът Валерия Велева, която преди време влезе в задочен спор с Доган, който ѝ изпрати гневно писмо, адресирано до "Мадам В".

"Случилото се с лидера на ДПС Ахмед Доган е възмутителен опит за покушение срещу български политик. Акт, който показва нивото, до което е паднала демокрацията и се е възкачила омразата". Това заяви председателят на Единна народна партия Мария Капон.

"Не мога да повярвам, че това се случи в една правова държава, член на Европейския съюз", заяви председателят на НДСВ Христина Христова.

От БСП определиха нападението срещу Доган като "изключително тежък инцидент с тежки последици и за България, и за българския политически живот".

"Подобни действия са абсолютно неприемливи и антидемократични, особено по време на политически форум", гласи позицията на ГЕРБ.

"За всеки непредубеден анализатор е ясно, че това е постановка, която цели да заздрави редиците на ДПС и да бъде основен аргумент Доган да остане начело на партията. Тъй като удобният враг "Атака" вече не е дразнител, и е в долна мъртва точка, то ДПС ще използва този фарс за сплотяване на електората си преди изборите. Политическият арсенал на ДПС е окончателно изчерпан. За РЗС е ясно, че електоратът на Доган се е свил до краен предел и този нескопосан мини екшън филм няма да му помогне", се казва в позицията на РЗС.

По-късно днес конференцията в НДК продължи. Лидерът на ДПС се върна в залата малко след 16 ч. На място дойдоха най-близките на Доган - приятелката му Алтен Алиева и синът му Демир Доган. В село Дръндар, където живее майката на Доган, местните не повярваха на новината за нападението. Там се намират и т.нар. сараи на лидера на ДПС. Огромният дворец трябваше да се превърне в център за работа с деца, но все още е необитаем. Близките на Доган не пожелаха да говорят пред медиите и заявиха, че не са се чули лично с него. 

*Източник: [bTV](https://btvnovinite.bg/bulgaria/incidenti/opryaha-pistolet-v-cheloto-na-dogan.html)*
