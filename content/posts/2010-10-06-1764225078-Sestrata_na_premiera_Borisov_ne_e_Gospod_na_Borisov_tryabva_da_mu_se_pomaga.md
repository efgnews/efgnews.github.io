---
title: "Сестрата на премиера: Борисов не е Господ, на Борисов трябва да му се помага"
description: С д-р Красимира Иванова разговаря Миролюба Бенатова
author: ["Миролюба Бенатова"]
date: 2010-10-06
tags: ["здравеопазване", "Красимира Иванова", "Бойко Борисов"]
cover:
  image: ./images/2010-10-06-1764225078-Sestrata_na_premiera_Borisov_ne_e_Gospod_na_Borisov_tryabva_da_mu_se_pomaga/cover.webp
  hiddenInSingle: true
---

{{< video src="/miroluba-benatova/2010-10-06-1764225078-Sestrata_na_premiera_Borisov_ne_e_Gospod_na_Borisov_tryabva_da_mu_se_pomaga.mp4" poster="/miroluba-benatova/2010-10-06-1764225078-Sestrata_na_premiera_Borisov_ne_e_Gospod_na_Borisov_tryabva_da_mu_se_pomaga.jpg" >}}

Слуша ли Бойко Борисов своята по-голяма сестра - лекар от 30 години, когато взема решения за здравеопазването? За уродливите практики и Хипократовата клетва с д-р Красимира Иванова разговаря Миролюба Бенатова.

Доктор Красимира Иванова е завеждащ неонатологията във Втора градска болница в София. Работи по специалността си от 30 години и, естествено, има мнение за проблемите в здравеопазването и тяхното разрешаване. 

- Свикнахте ли да гледате брат си в ролята на министър-председател?
- Ами опитвам се да свиквам.

"Всички искат да получават високи заплати. Но аз пак казвам - за да получиш, трябва и да дадеш", казва д-р Иванова.  

Освен неонатолог с респектиращ стаж, тя е и сестра на премиера Бойко Борисов.

"На първо място се опитвам да го успокоявам, че лекарите са интелигентни хора и разбират, че една истинска реформа става бавно. В никакъв случай не искам да кажа, че всичко, което прави той, категорично трябва да бъде прието. Защото Борисов не е Господ, на Борисов трябва да му се помага”, смята тя.

Доктор Иванова смята, че в системата е пълно с порочни практики, утвърждавани с години.

"Има едно нещо, на което му се казва избор на екип. Повече не искам да говоря - какво означава избор на екип? Вече хората са се научили, че трябва да плащат, за да получат по-добро отношение. Най-тежкото е, когато трябва да правиш нещо под натиск и принуда. Не може, когато болният влезе на едно място, ти да виждаш в него ходещ портфейл, а това се случва непрекъснато, за съжаление, и ме е срам да го кажа. Знаете ли колко излишни изследвания се правят и излишни прегледи и излишно викане... само, защото носи пари”.

- В момента има клинични пътеки, които са абсурдни, и които са създадени за източване.
- Ами питайте хората, които са ги създавали тези клинични пътеки. Тези клинични пътеки са правени много лобистки. Който е имал възможност да се прокрадне и да пробута своята си специалност, го е направил. Техните клинични пътеки са много високи. Ние педиатрите понеже нямаме лоби, не е така.

Според сестрата на премиера, това че болниците разполагат с модерна техника, още не е достатъчно, за да покрият изискванията по специалностите.

"Ако аз не мога да работя с това нещо, какъв е смисълът да има високотехнологична апаратура в болници, където ако се родят 15 деца за цялата година или не, какъв е смисълът, че там са струпани кувьози в найлони. Така, както се съсредоточават хората на определени места, така трябва да се съсредоточат и специалистите, и апаратурата, и парите. Защото с трици маймуни не се хващат”, заключава неонатологът. 

Целия разговор можете да чуете в прикачения файл.

*Източник: bTV [линк 1](https://btvnovinite.bg/1764225078-Sestrata_na_premiera_Borisov_ne_e_Gospod_na_Borisov_tryabva_da_mu_se_pomaga.html) [линк 2](https://web.archive.org/web/20101009113322/http://www.btv.bg/shows/tazi-sutrin/videos/video/291993046-Sestrata_na_premiera_za_krizata_v_zdraveopazvaneto.html)*