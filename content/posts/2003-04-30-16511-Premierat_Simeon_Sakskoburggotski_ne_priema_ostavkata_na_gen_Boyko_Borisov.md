---
title: "Премиерът Симеон Сакскобургготски не приема оставката на ген. Бойко Борисов"
description: В личен едночасов разговор премиерът е казал на Бойко Борисов, че очаква повече ефективност в борбата с престъпността. Генерал Борисов коментира действията си, мотивите си и това, какво предстои, в интервю за репортера на Би Ти Ви Миролюба Бенатова.
author: ["Миролюба Бенатова"]
date: 2003-04-30
tags: ["Симеон Сакскобургготски", "Бойко Борисов", "оставка", "организирана престъпност", "Милен Велчев", "Пламен Петров", "Мирослав Севлиевски"]
---

- Г-н Борисов, след срещата с премиера казахте, че сте се разбрали. За какво?
- Че трябва да остана и да продължим започнатото с колегите.
- Миналият път казахте, че не сте се разбрали за лошите, а сега?
- Разбрахме се, че трябва да продължим и да бъдем по-ефективни. Главният прокурор е поел такъв ангажимент, всички останали институции - митници, данъчни, финансово разузнаване. Премиерът е убеден, че трябва да сме по-ефективни и трябва да признаем, че много пъти надостатъчно качествено работим.
- Така и не стана ясно защо подадохте оставка?
- Спекулациите, които текат, че съм се разбрал с партии, че ще ставам кмет, че ще правя партия, за да ходя на избори - неща, които и през ум не са ми минавали, счетох за достойно, ако съм загубил вярата на премиера, да подам оставка и да му докажа, че нищо от това не е имало. 
 - А оставката поискана ли беше?
 - Не, дадох я. Поех си отговорността и мисля, че всеки, който е назначен заради някого  - дали е партия или личност, когато има нещо, с което не е съгласен, трябва да си подаде оставката. Мисля, че ползата беше от това, че се видя, че нямам нищо общо с партии, мнозинството доказа, че съм надпартиен, разбра се, че моите предложения са срещали отпор от мнозинството. Слушах внимателно Станков, Герджиков, Свинаров - показаха на обществото каква подкрепа съм имал от мнозинството.
- Смятате ли, че оттук нататък вашите предложения ще имат по-голям шанс?
- ОДС ще предлага част от нашите предложения, говорил съм и с депутати от мнозинството - те също. Аз съм благодарен, че на обществото му стана ясно тези дни, че аз нямам никаква възможност за законодателна инициатива и от друга страна, останах с впечатление, че премиерът е много наясно с тежестта на организираната престъпност и очаквам самият той да се занимае с тези въпроси
- В днешното писмо до вас премиерът казва, че публичното оповестяване на сензационни разкрития пречи на техния анализ. Мислите ли, че допуснахте грешка, говорихте  ли за това?
 - Не сме говорили конкретно на тази тема. Този доклад целеше... Самият факт, че го пуснахме и на президента, и на премиера доказва, че в него няма какво да се крие. Те трябва да са наясно с тежестта на организираната престъпност.
- Скандалът дойде от снимките...
- Най-пикантното в доклада бяха снимките, но истинската същностна на доклада беше да покаже цялата мрежа на организираната престъпност.  Кой кой е. От какви атентати  е оцелял. Много трудно е да се докаже, че един човек е престъпник. Ал Капоне не е осъден за престъпления, а за данъци.
- Ще имате ли проблеми оттук нататък с мнозинството, с някои министри?
- Вероятно имате предвид министър Петканов. Мисля, че сме достатъчно балансирани хора. Всичко решаваме заедно. Дори и за доклада. И беше долна спекулация това, че съм искал неговата оставка - че съм казвал или аз, или той. Няма такова нещо.
- Дали докладът, който стигна до президента и премиера, е такъв, какъвто си го представяхте?
- Чух се днес с президента и останах с впечатление, че не е удовлетворен от съдържанието.
- Тоест?
- Значи не е както ми се е искало да изглежда.
- Съкратен?
- Не искам да коментирам. Това не е докладът Борисов. Трябваше НСБОП да го направи още преди година и половина. Тогава като встъпих в длъжност попитах - кажете ми кои са босовете и кои са бизнесмените. На този етап можем да ги наричаме бизнесмени.
- Ще имате ли проблем с Милен Велчев, Пламен Петров, депутата Севлиевски?
- Всеки от тях лично обясни какво е правил на тази яхта и се е оневинил. Самият факт, че премиерът включва Милен Велчев в комисията Анти-мафия, значи му има доверие. Нищо лично. Това е имало в службите , това сме дали на премиера и президента.
- Има ли чадър над организираната престъпност в България?
- Мисля, че не. Благодаря на президента и на премиера за доверието към мен и колегите.

В писмото си до Бойко Борисов премиерът Симеон Сакскобургготски обяснява, че след като е проучил обстоятелствата около разгорелия се през миналата седмица скандал във връзка с доклада на МВР, не е намерил основания да приеме подадената оставка.

Министър-председателят признава още, че при взимането на решението са повлияли досегашните успехи на главния секретар, чувството му за дълг и професионалните му качества. Правителственият говорител Димитър Цонев съобщи, че премиерът е връчил писмото на Бойко Борисов по време на днешната им среща на четири очи. От документа обаче става ясно, че Симеон Сакскобургготски е бил взел решението си да не приема оставката на главния секретар още в понеделник - датата, отбелязана на писмото е 28-ми април. Правителственият говорител не съобщи с кого е провел консултации премиерът и каква допълнителна информация му е била предоставена преди да оформи мнението си, отразено в писмото.

От текста става ясно, че причината ген. Борисов да подаде оставка е изявлението му, че към доклада на МВР за организираната престъпност ще бъдат приложени снимки, доказващи връзки на политици с престъпния свят. В писмото си премиерът обяснява, "че публичното оповестяване на сензационни разкрития води до напрежение в обществото и пречи на сериозното анализиране на фактите". По думите на Симеон Сакскобургготски, "подобни изяви дават повод за безкрайни тълкувания и изводи, лишени от реална основа".

В отговор на въпрос трябва ли тепърва да се очакват промени в МВР, правителственият говорител заяви: "Не е моя работа да коментирам какво се случа с МВР. Мисля, че и Петканов, и Борисов ще имат възможност да кажат как ще работят оттук насетне."

Димитър Цонев обясни, че премиерът ще вземе решението за създаване на Координационен център за борба с престъпността след като се запознае с подготвения от вътрешния министър Георги Петканов план за действие. Идеята за такъв център бе лансирана миналата седмица след скандала около доклада на МВР.

Председателят на Парламентарната група на НДСВ Пламен Панайотов коментира връщането на оставката на генерал Борисов с думите:  "Убеден съм, че в лицето на генерал Борисов и ръководството на МВР, както и до сега, ще имаме реално взаимодействие в нелеката битка с престъпността."

"Решението на премиера следва да бъде подкрепено, то е достойно за уважение и обяснява колко е ловък Бойко в борбата с престъпността."

*Изотчник: [bTV](https://btvnovinite.bg/16511-Premierat_Simeon_Sakskoburggotski_ne_priema_ostavkata_na_gen_Boyko_Borisov.html)*
