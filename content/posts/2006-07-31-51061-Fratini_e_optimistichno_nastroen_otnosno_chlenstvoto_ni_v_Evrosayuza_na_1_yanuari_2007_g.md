---
title: "Фратини е оптимистично настроен относно членството ни в Евросъюза на 1 януари 2007 г."
description: Европейският комисар по правосъдието Франко Фратини заяви, че България е постигнала важни успехи в областта на сигурността, борбата с организираната престъпност и корупцията, охраната на външните граници.
author: ["Миролюба Бенатова"]
date: 2006-07-31
tags: ["Европейски съюз", "Франко Фратини", "МВР"]
---

По време на посещението си в София, Фратини коментира, че България е на верния път, но трябва да продължи с изпълнението на реформите.

Франко Фратини на няколко пъти похвали поименно вътрешния и правосъдния министър, както и главния прокурор, когото определи като "смел": “Виждам конкретен напредък. При предишната ми визита имаше сфери, в които действително липсваше конкретен напредък. Ще ви дам само един пример: Конкретни резултати от гледна точка на присъди и разбиване на организирани престъпни групи. Сега министър Петков ми предаде конкретен списък с успешно приключили операции. Ето това е резултат”.

Фратини заяви, че сега е по-голям оптимист за членството на България от първи януари 2007; отхвърли говоренето за "предпазни клаузи" и се опита да внуши, че мониторингът, на който ще бъде подложена страната ни след присъединяването, няма да означава членството "втора ръка".

Но най-много наблегна на това, което в Брюксел искат да виждат през следващите няколко седмици до решаващия доклад: “Мисля, че сега ключовата дума е изпълнение. Много важно е да се запази темпото и на дневен ред да е изпълнението, при това пълното изпълнение”.

По-специално комисарят изрази очакване за бързо приемане на поредните промени в конституцията, така че да бъдат отстранени всички съмнения в независимостта на съдебната власт; както и за още резултати в борбата с организираната престъпност и корупцията. При това Фратини на няколко пъти подчерта, че приоритет трябва да е дребната корупция, която всекидневно засяга живота на хората.
А домакините използваха посещението, за да дадат старт на съвместната кампания на МВР и трите национални телевизии - Би Ти Ви, БНТ и Нова, която ще потече под мотото "Полицията помага на хората".

Франко Фратини посочи няколко конкретни случая от списъка с приключени операции, предоставен му от Румен Петков. Комисарят обърна особено внимание на случаите, свързани с борба с финансовите престъпления и трафика на наркотици и хора.

Една от операциите е реализирана в Пловдив. При нея Аантимафиотите са открили синтетична дрога на стойност 2 млн долара в момент на товаренето й в такси. В двата чувала е имало по 12 пакета с таблетки.
Същото количество е намерено и в дома на турски гражданин, постоянно пребиваващ у нас. От него дрогата, с общо тегло около 100 килограма, е трябвало да тръгне към границата ни с Турция.
В дома на турския гражданин са открити още преса за печатане и материали за производство на фалшиви 500 еврови банкноти и шенгенски визи.
На тримата заловени при акцията, Пловдивският окръжен съд наложи постоянна мярка задържане под стража.

Друг случай от списъка на министър Петков е за предотвратено поръчково убийство. Полицаи от Пазарджик са заловили поръчителя, съобщи МВР. Според данните, криминално проявен от Белово, известен като “Брус Ли", се свързал с мъж от Пазарджик и срещу възнаграждение от 7 000 евро му поръчал да отвлече и убие 43-годишен местен бизнесмен.
Криминалистите са установили, че 10% от сумата са изплатени в аванс на наемника. Според основната версия, стара вражда между поръчителя и бизнесмена е причина за поръчаното убийство.

***

Повече информация за напредъка на България ще научите от интервюто на Миролюба Бенатова с еврокомисаря Франко Фратини, утре, в 8.10 часа, в предаването на Би Ти Ви - "Тази сутрин".

*Изотчник: [bTV](https://btvnovinite.bg/51061-Fratini_e_optimistichno_nastroen_otnosno_chlenstvoto_ni_v_Evrosayuza_na_1_yanuari_2007_g.html)*
