---
title: "Погребаха 14-годишния Халил от Разград, който почина при сбиване"
description: Днес погребаха 14-годишния Халил от Разград, който почина при сбиване преди два дни. Училище „Никола Икономов“ в града е в траур, а близките на детето обвиняват за смъртта му другото момче, участвало в боя - Хюсеин.
author: ["Миролюба Бенатова"]
date: 2007-12-13
tags: ["Халил", "Разград"]
---

В дома на Хюсеин успяха да влязат единствено Валерия Чанкова и операторът Иван Филчев.

Псувня на турски и настъпване - това е била причината за избухването на Хюсеин. Той обаче не помни да е удрял силно Халил. Според училищния психолог, Хюсеин е агресивен от малък.
Виолета Никитова, педагогически съветник: "Основен проблем на Хюсеин беше, че пренасяше модела от семейството в училище".

Хюсеин Насуфов: "Това не е вярно, че баща ми много е пил, че ме е тормозил".

Бащата на Хюсеин обаче не отрече, че пие.

Зюхтю Насуфов, баща на Хюсеин: "Който работи, пие, нали знаеш. И ти може да пиеш, и тоз може да пие. Вечер по 2, 3 чашки, хапвам хляба и лягам".

Проблеми в семейството обаче има не само Хюсеин. Халил е живеел сам повече от година.

Татяна Борисова, класна на двете момчета: "Той е като голям мъж. Да подписваш сам декларации, заявления, сам си правеше бележника".

Адил Халилов, брат на Халил: "Това не е причината, това, че е живеел сам. И родителите ми да бяха тука, можеше да стане. Това се е случило в училище".

Хюсеин и семейството му не знаят какво ги очаква и са в шок от случилото се.

През последните години, няколко случая на крайна детска агресия разтърсиха обществото.

За убийствата на съученици, женски бой за момче, нахлуване в час с нож, побой над учителка, отмъщение с фекалии и убийство на малко момче от 9-годишен приятел, сме ви разказвали и в Новините, и в bTV Репортерите. Миролюба Бенатова припомня някои детайли от драмите, които голяма част от обществото вече е забравило.

17-годишният Кристиян заведе полицаите на полето. Там те събраха чували с човешки части. Намериха останалите в хладилника на момчето.

Според психолозите, разсичането в гръб и маниакалната прецизност в отделянето на всяка част от тялото, показва патологично желание за контрол над другия.

Мотивите за убийството все още не са съвсем изяснени. Една от версиите е, че убиецът завиждал на Кристин за това, че има бедно, но по-добро семейство. Твърди се, че незначителен повод е отприщил трупана дълго време злоба, породена от насилие и скандали в семейството.

14-годишните Мария и Антония убиха връстничката си Маргарита. Били са приятелки.

Маргарита е открита мъртва на таванска площадка. Затисната от чували, пълни със строителни отпадъци. Гола. Завита в чаршаф.

Мотивите - Антония била ядосана на Маргарита, защото миналото лято сваляла гаджето й. А Мария не я понасяла, защото Маргарита се обличала по-добре и се надувала.
Мария е по-хладнокръвна. Тя е лидерът. Признава по-трудно. Не се разкайва. Не проявява чувство за вина. Не плаче.

Деветгодишно дете уби 8-годишния Мурад от Хасково. Убиецът няма да носи наказателна отговорност заради възрастта си, но завинаги ще остане белязан.


15-годишно момче остана без далак след като негови връстници му нанесоха безпричинен, тежък побой в столичния квартал "Дружба". Четиримата биячи бяха задържани, разпитани и освободени.

В български интернет сайтове са публикувани десетки видеоклипове показващи сцени на насилие и бой между ученици. Видеоклиповете са заснети с мобилни телефони в цялата страна.

До този момент кадрите са били гледани от хиляди потребители на Интернет. Някои от материалите показват инсценирани скандали и насилие между ученици, други съдържат истински сцени на побой.
Децата от видеоклиповете са на видима възраст между 12 и 16 години. Повечето от кадрите са заснети в класни стаи на български училища.

*Източник: [bTV](https://btvnovinite.bg/62199-Pogrebaha_14godishniya_Halil_ot_Razgrad_koyto_pochina_pri_sbivane.html)*
