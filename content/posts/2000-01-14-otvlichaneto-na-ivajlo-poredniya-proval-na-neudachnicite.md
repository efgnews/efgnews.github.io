---
title: Отвличането на Ивайло - поредния провал на неудачниците
description: След куп житейски неуспехи полицай, психолог, арменец и дребен крадец замислят похищението - смятат, че така ще подредят съдбите си
date: 2000-01-14
author:
  - Миролюба Бенатова
  - 168 часа, бр. 2/2000, стр. 32
tags: ['отвличане', 'Ивайло Кръстев', 'Младост', 'полиция']
---

„О, неразумний юроде, поради що се срамиш да се наречеш българин...“ Тези думи, изречени от американския президент Бил Клинтън, ехтят на площад „Народно събрание“. В София е пълно с полицаи. Всякакви. Те охраняват визитата. Съставът на столичните районни е мобилизиран. Ченгетата са навсякъде, където може да мине Бил. И не само.

Дори крадците на коли временно си дават почивка.

17-годишният Ивайло Кръстев не е на площада. Той както всеки ден излиза за да разходи кучето си заедно с приятел. Тогава момчето все още не знае, че след минути животът му ще струва 200 000 долара. Не допуска, че е избран да бъде Жертвата.

Ивайло и приятелят му отиват до детската площадка „Патиланци“ в „Младост-3“. Хладно е, не се заседяват. Тръгват си. По големия булевард почти няма движение.

> **Отвличането**

Бяла „Лада“ с полицейски буркан спира на улицата. Часът е 20.30, датата 21 ноември. Докато Ивайло и приятелят му пресичат, униформен мъж с плетена черна шапка излиза от ладата. Вика ги за паспортна проверка. Изглежда автентично (до този момент той е действащият полицай Игнат Игнатов, на 30 години). Приятелят дава паспорта си, Ивайло не го носи (по-късно ще стане ясно, че този факт е предвиден, защото момчето разхожда кучето си по анцуг и носи само ключове и мобилен телефон - б.а.). От колата слиза още един с полицейска униформа - 30-годишният Христо Бакърджиев. Гледа строго.

> **„Ченгетата“ заповядват: „Ръцете на колата“**

Ивайло изпълнява. Докато го обискират, униформените казват на приятеля да върне кучето и да каже на сем. Кръстеви, че синът им е в 7-о РПУ за справка. 17-годишното момче е спокойно, че е „чисто“ и няма да му се случи нищо лошо дори в момента, когато е „закопчано“ с белезници и грубо вкарано в ладата. На задната седалка до него има още един мъж. Той е цивилен, но с маскировъчна качулка на главата - Вартан Торосян. Още преди Ивайло да успее да се замисли, арменецът го удря и му нахлупва брезентова торба.

Ладата потегля не към 7-о РПУ, а към скрита в гъста гора полянка на около 40 километра от София. Там в землището на с. Чурек ги посреща четвъртият - 28-годишният студент по психология Георги Кръстев. Ивайло е с торба на главата, не знае къде е, не вижда нищо. Оковават го с дълга верига за близко дърво и го вкарват в специално подготвена палатка. Бият го, за да не говори. И започват най-дългите пет дни в живота му.

> **Паралелно**

Два часа след като Ивайло е „заведен в 7-о РПУ“, мобилният телефон на баща му звъни. На екрана се изписва номерът на сина му (през следващите четири дни похитителите използват само неговата СИМ-карта). Бизнесменът Сергей Кръстев обаче не чува сина си. Казват му: „Г-н Кръстев, вече разбрахте, че синът ви не е в полицията, нали? ... Съберете 200 хил. долара и ще го видите отново.“

Тогава човекът звъни в 7-о РПУ. Сигналът му е приет веднага и предаден в РЗБОП. Службите се задействат. До 22-и преди обяд телефонът мълчи. В 11.30 часа Те отново се обаждат. „Приготви ли парите?“ Бащата казва, че работи по въпроса. Връзката прекъсва. След два часа вече има нови указания: „Отидете до едно чейнджбюро до хотел „Плиска.“ Там в една тръба ще намерите бележка.“ В тайника наистина има послание. Написано е на страница от вестник - ясно личи, че е от същата дата. Там пише:

> **„Тати, аз съм добре!**

Твой син: Иво.“

Следват още два разговора. Бащата е посъветван от ченгетата да печели време. Казва, че не може да събере 200 00 долара, а само 86 000. Гласът отвръща: „Г-н Крастев, трябва да попитам шефовете дали са съгласни на тази сума. Ние нямаме намерение да правим нищо лошо на сина ви, но знаете... гледали сте филми...“

Когато бащата казва, че ще даде парите, но първо иска да види момчето, отговорът е категоричен: „Тогава отивай да спиш.“

**23 ноември.**

Късно вечерта анонимният глас уговаря среща на Сергей Кръстев. Той трябва да носи парите в сак, да тръгне от „Младост“ по посока „Метро“ и да не бъде с джип, а с лек автомобил. Освен това му казват да отиде сам. При хипермаркета ву дават нови указания - да остави сака пред входа на магазин „Пежо“ на изхода от София. Те не се появяват там. Не се и обаждат повече.

**24 ноември.**

Службите вече следят Игнат и още няколко души, които отговарят на описанието, дадено от приятеля на Ивайло, както и на примерния психологически портрет на похитителя. При проверка се оказва, че през тези дни Игнат не е на работа, а в болнични. Вечерта той е засечен как взема от жк „Дружба“ приятелката на Вартан и я закарва при своята в „Младост“. Това се случва, преди Игнат и Вартан да поемат поста в гората. Със същия автомобил в София се връщат Христо и Георги. Следва поредното позвъняване. Този път похитителите са решени да вземат парите. Уговарят среща в жк „Дружба“. Там те са задържани.

Всички телефонни разговори са водени от психолога Георги. Той се държи учтиво, леко назидателно и сериозно. Веднага след ареста разказва, че съучастниците му са въоръжени и готови да убият човек, но да не се предадат живи. Още докато е планирано отвличането, е решено при провал да бъдат крайни, но да не влязат в затвора.

> **„Ако не кротуваш,**

ще ти сложим една инжекция и ще видиш какво ще стане“, съска единият от похитителите, докато Ивайло е вързан. Игнат и Вартан са груби и арогантни. Повече говори Игнат. Около 24 часа не дават на момчето никаква храна. След това му отпускат бисквити и вода. Докато той яде и е без торба на главата, „пазачите“ са с маски. За пет дни Ивайло започва да ги различава по гласовете и научава навиците им. Христо е добрият сред лошите. Когато той е на смяна, освобождава за малко Ивайло, позволява му да си измие ръцете и да излиза от палатката. По-късно става ясно, че за Христо са били предвидени едва 5000 долара от очакваната колосална сума. Той е и единственият криминално проявен в групата - задържан е за кражба на кола и е съден по бързото производство за употреба на алкохол.

> **Предисторията**

През пролетта на миналата година групата е формирана. Тогава започва набелязването на евентуалните жертви и търсене на място. Палатката е монтирана на тайната полянка още през юли. В нея са оставени туристически принадлежности и дрехи. Навестяват я всяка седмица, за да установят дали оттам минават хора. Вещите остават непокътнати месеци наред.

На 10 октомври м. г. в офиса на фирма „Аполония“ (в нея работи като секретарка приятелката на Игнат) е разбита огнеупорната каса. Обирът е извършен в събота срещу неделя. Повече от 6 часа крадецът реже касата с обикновена ножовка, за да не вдига шум. Задига прибор за нощно виждане, пушка-помпа, ловна пушка и белезници. Целта са парите, но касата е двойна и не успява да стигне до тях. Тогава не са открити отпечатъци. Сега вече е ясно, че извършителят е Вартан Торосян.

Арменецът предлага Ивайло да бъде жертвата, защото е ходил у тях на абитуриентския бал на сестра му. Казва, че са много богати, бащата кара „Порше“ и „има галони с уйски“. Навиците на момчето са изучавани повече от месец. Той и полицаят Игнат дори са се засичали в зала за тренировки.

„Оперативната кола“ е открадната няколко дни преди отвличането от ул. „Оборище“. Номерата пък са взети от „Ауди“. За тази част от плана отговаря Христо Бакърджиев. Ладата е открита изоставена в „Младост“. Тази кола е ползвана само за отвличането. След това през цялото време групата се води в хондата на приятелката на Игнат.

> **Групата**

Колеги на Игнат Игнатов го описват като атлетичен мъж с приятна външност. След ареста полицаят-похитител казва, че иска да има пари, за да учи платено право и да води девойки по заведения. Не съжалява за престъплението, а за провала. От девет години работи в системата на МВР. И през цялото време е в Патрулно-постовата служба. Няма нито един приятел след колегите. Преди две години прави неуспешен опит да кандидатства в школата в Симеоново. Тестът за интелигентност обаче показва високи нива - 117. При постъпването в МВР на психото дава същите резултати. Игнат така и не намира своята среда. Пробвал е да контактува и със спецченгета, но е преценен като особняк и е отблъснат. Има амбиции да бъде повече от постовак. Въпреки това нито веднъж не е подавал рапорт, в който да опише желанието си за повишение. При акции винаги е на задна линия. Не е типът Рамбо, който при арест върви напред. Наказван е за леки дисциплинарни нарушения. Незабележим и незапомнящ се. Познава Христо от квартала. С психолога Георги се срещат в началото на 1999 г. Запознават се на паркинга в школата на Симеоново, охраняван от Игнат. Там е задържана колата на Георги. Покрай преписката за автомобила стават приятели. Вартан се появява покрай психолога. С него има нереализирани амбиции за бизнес. Общото между четиримата е желанието да имат пари на всяка цена. Психологът, за когото се твърди, че е много интелигентен, все още не е завършил, а е на 28 години. Има фирма за компютърна техника, която не действа. И много мечти.

> **Операция „Палатка“**

В 6.30 часа сутринта на 25 ноември две двойки снайперисти се разполагат около местността, където са похитителите. Други две групи по четири барети навлизат в гората. Преди малката полянка с палатката има няколко импровизирани капана - силно натегнати сухи пръчки, които при докосване сигнализират, че чужд човек наближава.

Когато баретите стигат пред палатката, няма пост. Полицаят Игнатов и Вартан са вътре заедно с Ивайло. Палатката е тип шатра, двойна и е затворена с ципове. Не могат да стрелят по нея, защото заложникът е вътре. Брезентовото прикритие на похитителите е „разбито“ с разрязване. В миговете, когато палатката рухва на парчета, Игнат и Вартан не успяват да се окопитят и са задържани, без да успеят да употребят оръжието си. Единият дреме с пистолет „Макаров“, а другият в това време се опитва да запали примуса, за да се стоплят. До него е пушката-помпа.

Жертвата Ивайло също е арестуван в първия момент, защото тогава още не е съвсем ясно кой кой е. Момчето се държи адекватно. Показва характер.

В убежището освен пушката и пистолета спецченгетата откриват пълнители, три големи професионални ножа, много дрехи (тогава в гората е минус 2 градуса) и лекарства против настинка...

Из шубраците остават смачкани празни кутийки от „Макдоналдс“ и... поредният провал на неудачниците с амбиции.
