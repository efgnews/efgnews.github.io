---
title: "Подкрепа за българския пилот, осъден на 123 години затвор"
description: Протест пред гръцкото посолство от 10.00 часа
author: ["Миролюба Бенатова"]
date: 2013-01-09
tags: ["авиокатастрофа", "пилот", "Гърция", "Янко Стоименов"]
cover:
  image: ./images/2013-01-09-protesti-pred-gratskoto-posolstvo-v-podkrepa-na-osadeniya-balgarski-pilot/cover.webp
  caption: "Снимка: Ладислав Цветков"
  hiddenInSingle: false
---

Представители на транспортните синдикати се събраха в 10.00 часа пред гръцкото посолство в София в подкрепа на българския пилот Янко Стоименов, осъден на 123 години затвор в Гърция за авиокатастрофа.

Той, заедно с двама кипърски и един английски авиационен специалист, бяха посочени като виновни за самолетната катастрофа край Атина на 14 август 2005 г. В трагедията загинаха всички 121 пътници на борда на "Боинг 737" на кипърската авиокомпания "Хелиос".

{{< video src="/miroluba-benatova/2013-01-09-protesti-pred-gratskoto-posolstvo-v-podkrepa-na-osadeniya-balgarski-pilot-1.mp4" poster="/miroluba-benatova/2013-01-09-protesti-pred-gratskoto-posolstvo-v-podkrepa-na-osadeniya-balgarski-pilot-1.jpg" >}}

Според обвинението пилотите са били некомпетентни и преди излитане са поставили превключвателя за херметизация на ръчен режим, а не на автоматичен, което довело до инцидента. Четиримата подсъдими пък отговарят за небрежност, след като допуснали тези пилоти да управляват летателния апарат.

В деня на катастрофата обаче Стоименов дори не е бил на работа. Той твърди, че самолетът и преди е правил проблеми с херметизацията.

Експертите са категорични, че превключвателят е бил в автоматичен режим и отхвърлят версията за грешка на пилотите. Докладът им на практика разбива цялата теория на обвинението в Гърция.

{{< video src="/miroluba-benatova/2013-01-09-protesti-pred-gratskoto-posolstvo-v-podkrepa-na-osadeniya-balgarski-pilot-2.mp4" poster="/miroluba-benatova/2013-01-09-protesti-pred-gratskoto-posolstvo-v-podkrepa-na-osadeniya-balgarski-pilot-2.jpg" >}}

От Съюз на транспортните работници в България изразиха несъгласие с криминализирането на авиационните произшествия. Неговият председател Екатерина Йорданова заяви пред bTV, че разполагат с доказателства за нарушаване на човешките права по казуса, тъй като няма нито един експерт, който да открие основания за обвиненията.

Според европейското законодателство в една авиокомпания има четири отговорни поста – директор „Летателна експлоатация”, технически директор, директор по обучение и директор „Наземно обслужване”. Янко Стоименов е главен пилот и той е подчинен, изпълнява средни мениджърска функция.

Пилотът Йордан Колев обясни още, че няма как пилотите на злополучния полет да са некомпетентни, тъй като на всеки шест месеца има проверки за професионалните им способности. А през такава те са преминали.

От бранша определиха процеса като опасен прецедент и обявиха, че с днешния протест ще търсят официално подкрепата на цялата българска общественост.

Делото в Гърция на последна инстанция бе отложено за 16 януари.

*Източник: [bTV](https://btvnovinite.bg/bulgaria/protesti-pred-gratskoto-posolstvo-v-podkrepa-na-osadeniya-balgarski-pilot.html)*
