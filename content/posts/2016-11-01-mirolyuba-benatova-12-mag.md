---
title: Миролюба Бенатова (12 MAG.)
description: Една от причините да разговарям с Миролюба Бенатова, е нейната упоритост през годините да отстоява себе си и професията „въпреки“, а не „заради“. Винаги съм се чудил какво „животно“ трябва да си, за да оцеляваш след всяко хейтърско торнадо, в което попаднеш. Няма как да пропусна иронията на името ѝ в такъв контекст. Говорим за истината, тази категория от живота ни, чието съдържание позабравихме. Защо не я обичаме, истината? Говорим и за троловете като оръжие за масово поразяване, за корекомските комплекси. А антикварният пилотски шлем, не е заради дързостта на Амелия Еърхарт, която Миролюба безспорно притежава, нито защото тихомълком скача от 3500 метра и напролет ще е завършил курса си парашутист, а защото така си я представях дълго преди да случим този разговор. Няма нищо случайно.
author: ["Слав"]
date: 2016-11-01
cover:
  image: ./images/2016-11-01-mirolyuba-benatova-12-mag/mb-front.jpg
  caption: "Фотография от Диляна Флорентин"
  hiddenInSingle: false
---

**Няма как да не те върна към началото на кариерата ти, от гледна точка на технологичната еволюция. Каква е разликата в работата ти, когато започна и сега?**

Нямаше интернет! *(смях)* Все пак това беше 1993, така че съм от аналоговата ера. Тогава беше проява на най-голямо репортерско майсторство да намериш домашния телефон на някого, за да е сигурно, че ще го откриеш. Както и домашния адрес. Съотнесено към днешния ден е все едно да имаш личния мобилен номер, адреса му, фейсбука и изобщо всичките му контакти. А, ако е някакъв началник, ценното беше да притежаваш прекия му служебен номер, на който той вдига директно, а не минава през секретарка.

**Даваш ми някаква романтична идея за репортерството, почти като тайни детективи...**

Тогава много се държеше на личния контакт, нещо което продължавам да практикувам. За да „разработиш“ някого, да научиш нещата, които те интересуват, трябва да се срещнеш лично с него, с негови приятели и врагове, и телефона се използва колкото да си направиш уговорките. До ден днешен съм изключителен почитател на така аналоговия контакт – среща, разговор, смях, скандал, а не чат с емоционални емотикони. Разбира се, skype дава възможност за комуникация и интервюта от дистанция, но това изобщо не може да се сравнява с истински разговор.

**Какво се случва в момента с твоята професия?**

Оборотите вече са много по-забързани и да речем, че има обективни причини да не се отделя време за дълги и подробни разговори и проучвания. Потокът от информация е много бърз, а интернет ти дава илюзията, че знаеш всичко. Но, ако потърсиш, там няма да намериш публикация от 1993, тоест той затваря погледа ти само в едно десетилетие. И уж интернет е безкрайно море от информация, в което има всичко, а то не само, че няма всичко, а е само в един времеви отрязък. В интернет можем да се удавим в мултиплицирани лъжи. И когато се затвориш в интернет, като твой основен източник на информация, ти всъщност се завихряш в една голяма измама.

**Какъв процент от колегите ти държат такъв стандарт в момента? Както каза, потокът е толкова бърз и хаотичен, че често е много трудно и за интелигентен човек да си състави информирано мнение, какво остава за тези, които действат първосигнално и „яхват” всяка информация?**

Аз самата ще призная, че скоро ми се случи нещо подобно. Уважаван от мен лекар беше качил във facebook информация, която ми допадна и аз я споделих, без да се замисля. Поддадох се на емоцията и на това, че статията е качена от човек, когото уважавам. Изложих се като кифладжийка и след една остра забележка под моя пост, си прибрах публикацията и умрях от срам. Точно аз, която съм израстнала с едни стандарти за проверка, които би трябвало да са ми тежко вкоренени, си позволих да се отпусна и да разпространя нещо, което си беше чиста лъжлива пропаганда.

**Може би всички сме жертви на това?**

Но аз си го признавам! Защото не съм трол. Троловете така работят – изстрелват слухове и лъжи, маскирани като чиста информация и действат като средство за масово унищожение. В интернет се води война и който има най-много „агенти на влияние“, той печели войната. Който има най-много хора, сайтове, механизми за мултиплициране на информация, макар и лъжлива,той печели.

> Най-ценното на опита, е доверието, което води след себе си.

{{< figure src="../../images/2016-11-01-mirolyuba-benatova-12-mag/mb2.jpg" attr="Аз не произвеждам биохрани. Не живея с мисълта, че съм елемент, важен за човечеството." align=center >}}

**Свързваш ли тази липса на критично мислене, безрезервна вяра във всичко, което изтича онлайн, със стари навици, с времена, в които всичко във вестника и “в телевизора” е вярно?**

Според мен проблемът не е поколенчески, по-скоро е въпрос на „психология на масите“. Всеки един от нас, като самостоятелна личност, функционира по определен начин. Когато се усетиш в група, рефлексите ти отслабват, губиш идентичност за сметка на „общия разум и емоции“. Тогава може да възприемаш и информацията, и случващото се, много по-емоционално, с натрупвания от други събития. Фактите могат да се размият за сметка на чувствата. Така лесно се злоупотребява с емоционалния заряд.

**Казваш, че нямаме защитни механизми срещу такава манипулация?**

Нямаме, затова и са съществували такива личности като Хитлер, Сталин, да не се връщаме и по-назад — защото действат на несъзнаваното. Скоро четох интервю с Карл Юнг, което е дал през 1938. В него той прави психологически анализ на Хитлер, Сталин и Мусолини, и казва, че Хитлер представлява „колективното несъзнавано на цяла Германия“. В това няма нищо рационално, само дълбоките емоции и комплекси на цели нации. Сега си представи си каква скорост могат да се катализират същите процеси онлайн.

**В контекста на темата ни, как четеш днес националното? С глобалността на интернет, евтиното пътуване, миграцията, бързото живеене, дали доктрината за националното не се размива, като следствие на създаването на по-големи държавни организации, на разпадането им, дори само за последния век. Валидно ли е още националното?**

Разбира се, че е валидно. Националното винаги го има и една от основните му валидации е езикът. Неслучайно, създавайки Македония преди шейсетина години, Коминтернът първо измисля език. Езикът е голяма част от идентичността на нацията. Знаеш, че е илюзия, че в целия свят се говори английски— говори се основно в Америка и Великобритания. Като си в Италия ти говорят на италиански, в Испания на испански, а в Германия на немски и това е положението. Пропуснах Франция, там особено много говорят английски! *(смях)* Дори в Америка англоговорящите вече статистически са по-малко от испаноговорящите. Ние сме роби на митове, които не са верни.

**Какви други митове употребяваме?**

Друг мит е, че някъде там, в чужбина, се живее по-добре. Скоро четох интервюта с хора, които от много години не живеят в България. Един от тях казваше, че не е точно като на екскурзия, че никой не говори за реални неща — пенсионна, здравна система, какво е майчинството например, ако го има изобщо. Ние сме свикнали да вярваме, че Там, неясно къде, но не и тук, е по-хубаво, без да си даваме сметка, че онова, хубавото, е система, в която не винаги е възможно да се включиш от раз.

**Какъв е този комплекс, при положение, че много лесно, с няколко клика, можеш да сравниш нещата?**

И може би да осъзнаеш, че ако едно е добро, друго не е. В България има много голяма корупция, но и в Италия има много голяма корупция, вероятно по-голяма от нашата...

**Кога, според теб, ще преодолеем “корекомския” комплекс, че “онова” винаги е по-хубаво?**

Ето това е поколенческо и няма как да мине. Тези, които сега са на двайсет, са се родили и са имали дънки. За нас уокмена и шоколадовите яйца ще си останат вечен култ с елемент на носталгия. Израснали сме с мечтата да отидем Там, където тези неща ги има.

**С теб сме част от това поколение и ми е тъжно, че толкова трудно хората се разделят с това мислене. Не за друго, просто не е практично.**

Не мисля, че хората, като цяло, са склонни да се анализират чак толкова. А и нямат време. Заети са с това да организират материалния си свят по-добре, дори с цената да гледат възрастни хора. Факт е, че тук нямаш много възможности да си осигуриш бита добре, а икономиката се движи и от хората, които работят в чужбина, които за целта се скъсват да работят какво ли не.

{{< figure src="../../images/2016-11-01-mirolyuba-benatova-12-mag/mb1.jpg" attr="Хората възприемат емоционално. Чуват дотолкова, доколкото са наранени. Чуват с раните си." align=center >}}

**Интересни са ми наблюденията ти зад океана — направи много хубава поредица с българи там. Ако езикът е това, което те определя като нация, то децата на емигрантите все още ли са плът от нашата? Българи ли са българите в САЩ?**

Да, те са българи! Освен тази поредица от Америка, направих филм за едно родопско село — Стоманово. Цялото село се е изнесло в испанското градче Барбастро. Стари, млади, работещи — 200 души. И те не са сезонни работници, те са се преселили в Испания. Има едно семейство, което си е направило нещо като параклис в една стая —българската стая ѝ викат. Влизаш в тази стая и там е всичко: носиите, ракията, родопските песни. Разказват си болката по България и плачат. Но техните деца, като ги питаш какви са, отговарят, че са испанци. Слабо говорят български. Това поколение вече е Там и е изгубено. България не ги влече. В поредицата за Америка имаше един различен елемент. Избрах ги да са успешни, не просто да са българи. Говорих си с един българин, който работи в НАСА и е измислил, най-просто казано, механизъм за кацане на Марс, без навигация от Земята. Сложна работа. Той каза: *„Америка е ужасно място, защото като си на дъното никой не се интересува от теб, но Америка е и прекрасно място, защото когато можеш да направиш и постигнеш нещо, пак никой не се интересува от теб и не ти пречи.“*

**Такива хора, са превъртели играта на космополитност. Не мислят за себе си географски, а с какво наистина им се занимава. Това къде ще се случи не ги вълнува особено.**

Хората се срещат на ценностно ниво, не по географски признак. Срещаш се, общуваш с хора, които работят, обичат и се отдават по „твоя“ начин. Знаеш го и от собствен опит. С някой, дори и от другия край на Земята да е, ако харесвате и цените едни и същи неща, се усещате на секундата, защото ви обединява начина, по който виждате света. Това ви превръща в общност, а не селото, от което сте дошли, условно казано.

**Кръжок по интереси? *(смях)***

Точно! Емигрантите в чужбина, които не говорят местния език, си остават заключени. Те си носят държавата под мишница и си я разгръщат на новото място. Видях се с българи в Чикаго, които си живеят в България. Там има български магазини, има българи диспечери в транспортните фирми, в които работят като шофьори, има български ресторант. Могат да не продумат една дума на английски и да си имат всичко българско, но в Америка. Всеки тръгва с образованието си, способностите си, средата от която идва, нивото си. Това, че сменяш континента не означава, че сменяш нивото.

**Човек вижда колкото знае. Не идват ли голяма част от трудностите ни именно от липсата на знание, от отказа за усъвършенстване? Като че ли стремежът към това да си по-умен, по-можещ, вече не е ценност? Дори не в буквалния образователен цикъл—това да отвориш мащаба си за света, да се опиташ да го разбереш, да видиш и доброто, и лошото, но реално. Дори не чак във Вселенски мащаб?**

Това са сложни неща, дори не във Вселенски мащаб, защото няма черно и бяло.

**Но не предпазва ли това от прекалена превъзбуда, от безразсъдно палене по фалшиви доктрини, политики, реалности? Здравословна дистанция, един вид?**

Това е заложено. Незнанието е като въздушна възглавница, хората имат нужда от илюзии, защото иначе всички трябва да са на антидепресанти.

**Според теб кои са най-вредните за нас клишета?**

Пак ще се върна на езика и на образованието. Тази година направих едно предаване за това, че голям процент от децата в четвърти клас не разбират какво четат. Познават буквите, колкото ги познават и българчетата в чужбина, но не вникват в смисъла. Прибави към тях и големия процент на тези, които изобщо не пристъпват прага на образователната система и неграмотната маса става чудовищна. След десет години тези деца ще са гласоподаватели и работници, изчисляват ги като 40% от българското население. То няма да е трудоспособно, защото ще е неграмотно. За тези хора българският ще е чужд. И както някои хора цинично отбелязват — няма кой да ни изработи пенсиите.

**А аз съм се затюхкал за ниско интелектуално ниво...**

Тези хора биват бутани нагоре, за да завършат и накрая ще имат диплома за осми клас, може и за гимназия, за да не ги изпуснат от образователната система и да не се закриват училища. Учители от центъра на Пловдив казват: *“Те не ни разбират и ние не ги разбираме“*. Родителите им няма как да помогнат, защото също са неграмотни. Всъщност това е второ поколение неграмотни български граждани, за които българският език е чужд.

{{< figure src="../../images/2016-11-01-mirolyuba-benatova-12-mag/mb4.jpg" attr="Публиката има нужда от черно и бяло, има нужда от добрия и лошия. Като им „убиеш“ добрия — ти ставаш лош." align=center >}}

**И ако езикът е факторът, който ни прави народ, излиза, че след петдесетина години, българската нация ще е доста свита на тази територия.**

Обезлюдените села кой ще ги засели? Както ме попита един успешен български бизнесмен от Чикаго: *„Ние си тръгнахме, ама кой ще дойде след нас?“* И къде на шега, къде с ужас си отговори: *“Бежанците.“* Няколко поредни випуска на Медицинския университет са заминали в чужбина, голяма част в Германия. Германските лекари са заминали за Швейцария и Америка, и в Германия има недостиг на лекари. Българските лекари запълват тези дупки. Нас кой ще ни лекува след време, не е ясно.

**Да сме спокойни ли с това?**

Не, но трябва да го знаем. В Германия професор ми каза, че има голям проблем да намери хирурзи. Така че за българските лекари там е добре и се реализират. Миграционните процеси си вървят. Няма как да пропуснем факта, че България се „циганизира“ , като основният проблем е липсата на образование и ранните бракове. И без да звуча като хейтър...

**Не, че нямаш опит с хейтъри покрай историята с Катуница...**

О, да, тогава в какво ли не ме обвиняваха, дори че защитавам циганите. А аз никого не защитавам, най-малкото на етнически принцип.

**Да ги разглеждаме като българи?**

Да, те са български граждани, но такива, които не говорят български език.

**Това не ги ли изключва от българската нация?**

Извън патриотарските лозунги, има процеси, които са важни за анализиране и осмисляне и те са, че една голяма част от българските роми се турчеят. Защото има илюзия, че това им дава статут. И така в ромски села, в които до вчера никой не се е вписвал като турчин, на преброяването се появяват цели махали. И пак се връщаме на усещането за общност. В случая те вярват, че тази общност ще ги изведе по-напред, турчеят се, защото вярват, че е по-елитно, но това не е най-лошото. В някои махали вече има радикален ислям. А това са общности, които хал-хабер си нямат нито от ислям, нито от християнство, нито от буквар. Неграмотни хора, лесни за манипулиране.

**Това не са ли хората, които гласуват срещу 50 лева и кебапчета?**

Това отдавна е еволюирало до корпоративен вот. Можеш да си изгубиш работата. И не само ти, а и цялото ти семейство. Това не се отнася само за малцинствените общности...

**Това ми звучи като модерен феодализъм.**

Това е модерно робство, финансирано от Европейският съюз. Хората, които се възползват от програми на общините, финансирани от ЕС, слушат, защото иначе ще ги изключат от програмата. Други работят за „големи“, които печелят държавни поръчки и трябва да продължат да ги печелят. И тук вече идва моментът да се каже, че за това не са виновни малцинствата.

**Обезсърчаващо е да знаеш, че наистина не можеш да промениш нещата, поради липсата на критична маса от хора.**

Важното е да продължиш да си верен на себе си, на собствените си принципи и ценности. Да не се превръщаш в нихилист и в обикновен циничен наблюдател.

**Архаизъм ли е да се реализираш със съзнанието за полза роду?**

Това е личен избор, всеки си преценява дали може да даде нещо, иска ли да даде нещо, ще даде ли нещо. Във всяка една от четиринайсетте истории, които разказах от Америка, всеки казваше, че това което е постигнал там, няма как да го постигне в България, в Европа изобщо. Човекът, който отговаря за всички мостове в Ню Йорк от двайсет и седем години казва, че колегите му от Франция не ги е вълнувало толкова, че има кабинет в Колумбийския университет, колкото че има кабинет в общинската администрация на Ню Йорк. И му казали: *“Нали знаеш, че ако беше останал във Франция, това нямаше да ти се случи?”* Същото се отнася и за професора по психология от Принстън. Той е откривателя на така нареченото първо впечатление, или по-скоро — колко не е вярно първото впечатление. Той казва, че обожава Италия, но не може да работи там, защото само в Америка има условията за наука. В България все още няма психологически лаборатории! Така че и да искаш да помогнеш на България, не винаги е лесно. В личностен план американците са много ясен пример, че ти, като единицата човек, при тях можеш много по-добре да се реализираш, отколкото в Европа. Успешните хора го казват без никаква претенция, без никакъв комплекс, само от личен опит. И без патос казват: “Тук е мястото където мога да работя най-добре!” Не да живеят— да работят най-добре!

**Защо не се четем през такива хора?**

Защото малко се знае за тях. Не живеят с мисълта да са „в телевизора“. Те нямат тази страст, трябва да бъдат намерени. За мен и хората от Барбастро бяха вдъхновяващи. С тежката работа, с българския си кът, с носталгията и родопските песни.

**Това умилява ли те?**

Умилява ме, защото е истинско. Не им е платил ЕС да направят читалище по обществена поръчка и да откраднат парите. Те са си направили едно кътче, в което им е душицата. Едно е да си демонстративно национален, друго е просто да ти е мило. Като ти извади жената везаните покривки от чеиза на баба ѝ, виждаш едно искрено преживяване на история и родова памет.

**Като журналист кое те вдъхновява повече — теми, които на лично ниво вълнуват или такива, които са важни за по-голяма общност хора?**

Винаги има лични истории, с които можеш да избродираш световната карта в момента. Все хора населяват проблемите.

{{< figure src="../../images/2016-11-01-mirolyuba-benatova-12-mag/mb3.jpg" attr="Винаги има лични истории, с които можеш да избродираш световната карта в момента. Все хора населяват проблемите." align=center >}}

**Кое за теб е личният компас, който показва кое е добра история? Кое е полезно за хората?**

Аз не произвеждам биохрани. Не живея с мисълта, че съм елемент, важен за човечеството. Историите, с които се занимавам, са историите, които лично на мен са ми станали интересни. Щрих, детайл който съм видяла, дори от обикновена статистика, може да ме провокира и да се разровя.

**Имало ли е моменти на съмнение дали дадена история всъщност е добра?**

В различни периоди историите са различни. Ти можеш да направиш аналог с твоята професия — може би в началото много си се стремил да направиш най-добрия грим, да вложиш всички техники, които владееш. Обаче колкото по-уверен ставаш, разбираш, че доброто е сведено до прости умения.

**Аз усетих това спокойствие от “малкото е повече” към петнайсетата година...**

Тогава започваш повече да виждаш истински обекта, а не себе си и какво можеш да направиш с него.

**По пътя егото започва да отсъства от работата ти.**

Винаги съм се стремила да отсъствам, събеседниците ми сами да покажат себе си, сами да разкажат историята. Сега си давам сметка, че не е задължително да интервюирам двайсет човека, за да разкажа една история. Мога да намеря един и през него да кажа всичко, без да вкарам всички журналистически методи и пак да е ярко.

**Без финтифлюшките! *(смях)***

Които ги можеш, но не се налага вече. Ако на ден първи от професионалния ти път, направиш този прост грим, който можеш сега — никой няма да ти обърне внимание. За да правиш прост грим, трябва да си стигнал далеч. Тогава ти е позволено, тогава ти вярват, че си преценил правилно. Защото си спечелил доверие. Най-ценното на опита е доверието, което води след себе си.

**Не съм вярвал, че ще говориш за журналистика на полето на гримьорството, признавам си.**

Ама така ли е?

**Така е. Защо все забравяме, че във Вселенски мащаб сме някакъв незначителен организъм, говоря за земляните? Как успяхме в този мащаб, населявайки прекрасно място, да създадем такъв свят на отричане, разделение, унищожение?**

Друго, което каза моят герой от НАСА, на моя въпрос дали има живот извън Земята, той отговори, че живот сигурно има, но друг е въпросът дали е интелигентен живот. Защото един живот, за да стане интелигентен, каза той, трябва да има проблем, предизвикателство. Така че, всъщност трябва да си дадем сметка, че това, което ни движи не е комфортът, а недоимъкът – емоционален, материален. За да се размърдаш, трябва да ти убива някъде! *(смях)*

**Много ни е комфортен животът, за да еволюираме?**

Важното е искаш ли да виждаш, има ли какво да те задвижи?

**Позволи ми аналогията — с твоята работа си като боксова круша за обществено мнение. От какъв бетон си, та да не те докоснат такива настроения, да си свършиш добре работата?**

Имаш предвид Катуница, може би? Това е репортаж в един специфичен контекст. Но преди да се върнем на Катуница, ще ти разкажа за първия път, когато бях в шок, че работата може да ми донесе негативни емоции. Винаги съм вярвала, че хората имат нужда от истината, а моята работа е да я науча и да им я разкажа. За да са информирани и доволни от това.

**Романтично настроена млада Миролюба! *(смях)***

Да, до 2008, когато научавам, че бащата на Емануела Горсова, жертвата на Максим Стависки, проиграва на хазарт парите от дарителската сметка. Това е злоупотреба с доверие и кражба. Разказвам на хората за тази кражба, с видео със скрита камера от конкретното казино, имам очевидци, всичко ми е бетон, дълго подготвяно разследване... И в един момент — страшен хейт срещу мен! Как мога да покажа така горкия човек?! Много мислих тогава и осъзнах, че хората, публиката, ако погледнем като общност, е като децата. Реагира изцяло емоционално, фактите нямат никакво значение. И разбрах, че аз съм лошата, защото съм убила добрия герой. В случая бащата на жертвата трябваше да е добрият. Тогава беше много трудно да обясня, че бащата на жертвата не е задължително добър. Публикатаима нужда от черно и бяло, има нужда от добрия и лошия. Като им „убиеш“ добрия — ти ставаш лош.

**Тогава ли скъса с романтика на професията?**

Беше ми много тежко. Но аз вярвам, че това което съм направила е редно. Тогава, в интерес на истината, беше важно, че свидетелите отидоха и свидетелстваха в съда. Не се отметнаха и съвсем по мъжки отидоха и дадоха показания. Това бяха работещи в казиното и ми костваше голямо усилие да мотивирам техния работодател, който се нарича Златомир Иванов-Баретата, да повярва в тази кауза. А той не искаше — *“ние за клиенти не говорим”*, му беше основен аргумент. В крайна сметка постъпи мъжки. Обеща ми и го направи. Ако се беше отметнал, аз излизах долна лъжкиня. До ден днешен върви пропагандата, че омаскарявам Горсов, защото Максим Стависки ми е платил. Не е вярно. Стависки е блъснал момичето и е виновен. Паралелно с това се случва друга история, за която аз разбирам и разказвам.

**Тази случка помогна ли ти след това да си по-подготвена в Катуница?**

При Катуница имаше голяма лъжа, приписаха ми се думи, които аз не съм изговорила. Лъжата беше повторена хиляди пъти. Да се върнем към началото на разговора — когато има много канали, от които тече еднотипна, макар и невярна информация, публиката придобива усещане за истина, без това да е така. Аз се стремях да помня какво се е случило и да не се поддам на натиска. Направих си труда да прочета всички съобщения до мен. В тях ме кормеха, убиваха, изнасилваха, убиваха неродените ми деца, клеха ме да нямам деца... Прочетох хиляди варианти на унижението и смъртта ми, независимо че беше тежко. И отговорих на всяко едно, лично.

**Наистина?**

Да. Всичките ми приятели смятаха, че съм луда.

**Оцелява ли се емоционално след това?**

Очевидно да. Но не беше лесно. Слава Богу, Люба Ризова, Слави Трифонов и ръководството на bTV, застанаха зад мен. Не мога да кажа същото за останалите. Беше ми много обидно — Волен Сидеров да стои пред bTV, а хората около него с надписи “Миролюба – циганска курва”. При положение, че мен, не тях, е ритал циганин, докато правя разследване за фалшиви документи. Това е само един от примерите за подмяната. Беше удобно в този предизборен момент, президентски и местни избори 2011, емоциите на хората да се нажежат до взрив, а аз да бъда дискредитирана. Защото не нарекох “национални герои” футболните фенове, които вилняха пред очите на полицията и жандармерията. Обикновената фактология не беше на почит. Това, което ми помогна после е, че не се обидих лично на тези, които ме хулеха. Знаех, че хората, които ме обиждаха, не ме познават и обиждат някаква имагинерна Миролюба Бенатова. И тази фигура като „оживее“ и им отговори лично, нещата се променят. Не, че са тръгнали да ми се извиняват, но разговорът става различен.

**Доволна ли си от реакциите си със задна дата?**

Тогава не разбираш какво точно се случва, реагираш по инстинкт. В следващите пет години много хора намериха начин да ми се извинят, че тогава са се поддали на емоцията срещу мен. Не се тренира “оцеляване от хейт”. В такъв момент не можеш да извадиш повече, отколкото имаш. Тогава категорично разбрах, че хората възприемат емоционално. Чуват дотолкова, доколкото са наранени. Чуват с раните си. И нещо, което според теб е чисто като факт, отсреща се възприема като от оголен нерв.

{{< figure src="../../images/2016-11-01-mirolyuba-benatova-12-mag/mb7.jpg" attr="Зад политическата коректност в езика и обноските се крият много опасни неща. Едно от тях е цензура." align=center >}}

**“Обединени нации” в контекста на обединена нация? Какво е патриотизмът за теб през 2016?**

Според мен пътят на всеки един човек преминава през завои. Гледах репортаж преди няколко дни за момиче и момче, които са модели, реализирали се в Ню Йорк. И сега в България развиват био земеделие. Тези млади хора, са отговорът на твоя въпрос. Пътят на всеки минава от някъде, за да се върне. Отиди, виж и като изпиташ потребност да си почувстваш корените — върни се. Всеки един от нас, като един тийнейджър, сякаш има нужда първо да се откъсне, да отрече и след това, ако порасне, се връща.

**“Обединени нации”, като словосъчетание, фикция ли е?**

Ние сме толкова егоцентрично концентрирани в собствената си раса, че за какви обединени нации говорим. Когато стане атентат в Париж го преживяваме, а когато стане в Африка, все едно не се е случило. Значи трябва да признаем, че сме егоисти и се тревожим единствено и само за себе си и нещата, които припознаваме като свои.

**Либералният свят и неговите идеали, могат ли да ни изядат главите наистина?**

Идеалът никога не може да ни отхапе главата, ако е дълбоко осмислен и преживян. Но ако е само плакатен, роден от пропагандата, ще ни отнесе, защото плакатът се къса, вятъра го отнася и на негово място някой залепва следващия.

**Стана ли политкоректността мръсна дума?**

Зад политическата коректност в езика и обноските, се крият много опасни неща. Едно от тях е цензура.

**Бидейки по професия фактологичен човек, вярваш ли в надфактологични неща?**

Да, вярвам. Много често ми се случва да казвам, че няма случайни неща. Защото много пъти са ми се случвали срещи и събития, които са били много вдъхновяващи за мен. Сумарно е имало много повече поводи да кажа: “Господи благодаря ти!”, от моментите, в които съм изплаквала: ”Господи, защо?”

**Вярваща ли си?**

Не ходя на църква, не паля свещи, нямам онзи религиозен смисъл на вяра, но знам че има нещо, или някой, по-голям от мен. Знам, че има на кого да благодаря.

**Ако погледнеш назад, спокойно ли се чувстваш от изминатия път през тези двайсет и три години в журналистиката?**

Да.

**А ако петгодишно дете те попита какво работиш?**

Разказвам истории.

**Какви истории?**

За душата. С поука.

> **Стилинг**: Миролюба е облечена с: блуза **MARNI** и панталон **BY MALENE BIRGER** от **Plus Zero Concept Store**; винтидж кожен тренчкот и риза; палто **MAX MARA**; риза **SPORTMAX**, панталон **RICK OWENS** от **Plus Zero Concept Store**, колан **POLO by Ralph Lauren**, обеци **CHRISTIAN DIOR** от **Dress Code**; палто **MAX MARA**, кубинки **CHRISTIAN DIOR** от **Dress Code**

Източник: [12 MAG.](https://12mag.net/people/mirolyuba-benatova/)