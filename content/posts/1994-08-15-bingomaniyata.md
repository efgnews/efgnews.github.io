---
title: Бингоманията
description: Мъже залагат съпруги и апартаменти, бременни раждат в игралните зали, майки зарязват децата си, страстни комарджии се напикават по столовете, за да не изпуснат шанса
author:
  - Миролюба Бенатова
  - Красимир Цветков
  - 168 часа, бр. 32/1994, стр. 9, 10, 11
date: 1994-08-15
tags: ['бинго', 'хазарт', 'залози', 'Наско Сираков']
cover:
  image: ./images/1994-08-15-bingomaniyata/cover.webp
  caption: "Бингозалите са препълнени почти през цялото денонощие. Снимки: Владо Стоянов"
  hiddenInSingle: false
---

„Редовно зарязвам трите си деца, за да дойда да играя, това ми е най-голямото удоволствие - разказва Даниела Будинова, пристрастена към бингото от година и три месеца. С мъжа ми идваме по три-четири пъти седмично, като най-често тръгваме с три бона. Когато не сме тук, ни е терсене и затова сме си създали фонд „Бинго“. Забравям за проблемите си, когато играя и просто си гоня числата. Трябва наистина да стигнем до дъното, за да се откажа. Ако спечеля голяма печалба, може би ще си наложа почивка от един месец, но не вярвам, че ще издържа. По-добре е човек да се разтоварва с бинго, отколкото да виси по кръчми и барове“, оправда страстта си Даниела.

{{< figure src="../../images/1994-08-15-bingomaniyata/Daniela-Budinova.webp" attr="Майката на три деца Деница Будинова зарязва всичко заради страстта си - бингото." align=center width="250">}}

Несигурността, напрежението и надеждата са в основата на тръпката, която завладява посетителите и ги кара да забравят всичко освен числата, които обявява девойката с перфектна дикция зад микрофона.

> **Възрастни хора с треперещи ръце**

идват с последна надежда да изкарат нещо за хляб и кисело мляко. Не един и двама от тях са припадали от вълнение. Други пък, предимно цигани, дори се изпускали по столовете да не би случайно да пропуснат шанса си, докато са в тоалетната.

{{< figure src="../../images/1994-08-15-bingomaniyata/no-toilet.webp" attr="Те стискат за да не им изтече късмета в тоалетната" align=center >}}

Големите бинго зали са отворени през цялото денонощие, обикновено правят почивка рано сутринта. Най-запалените играчи през това време пийват по кафе и отново се връщали за началото на работно време. Много са и тези, които, ако не е принудителната почивка, няма да станат от масите.

{{< figure src="../../images/1994-08-15-bingomaniyata/bez-resto.webp" attr="Момичетата са длъжни да работят светкавично и може би затова понякога не връщат ресто." align=center >}}

> **С най-големи суми играят крадците,**

за бингото в кино „Македония“ в София говорят, че циганките, които по цял ден пребъркват хората в трамваите, разиграват най-свободно.

Младежи идвали с по 300 лева с надеждата да избият 1000 за нови дънки. Има и просто отегчени хора които нямат достатъчно пари за ресторант или други забавления.

{{< figure src="../../images/1994-08-15-bingomaniyata/tishina.webp" attr="По време на играта се пази тишина!" align=center >}}

„Баровецът никога няма да дойде да играе бинго, те си ходят по казина“, е изводът на вътрешните. Този вид хазарт е за новоизлюпени богаташи без много големи доходи, за престъпници или нещастници, които вярват в бялата лястовичка. Или просто за хора, които имат време за губене.

Малко са онези, които играят бинго със заплата. А тези, които го правят, я профукват за една вечер. Повечето постоянни клиенти са собственици на фирми, които нямат работно време и ограничения, или хора, които разчитат на реституцията, имоти и завещания.

> **Посветени в бизнеса разделят играчите на „перфектни“ и „пациенти“.**

Първите залагат поравно на печалбата и на тръпката, но винаги знаят кога да спрат. Другите се оставят да бъдат заслепени и въвлечени до крайност.

„Имаше един, който се представяше за доктор. Той играеше от самото начало и по едно време беше направо на дъното, дори си беше ипотекирал апартамента. Вече се беше отчаял, когато след година игра спечели „Нисан“-а. Вече не идва и ни е сърдит, че не сме му дали БМВ-то“, разказва Илиян Вътев, отговорник по рекламата в бинго „Европа“. От бинго доволни по отношение на печалбата нямало.

{{< figure src="../../images/1994-08-15-bingomaniyata/BMW.webp" attr="БМВ-то е блянът на всички страстни играчи" align=center >}}

> **Станалите бинго-милионери,**

спечелилите крупни суми или коли са хора всякакви - от маниаци, до случайно попаднали в залата.

На фаталния петък, 13 май, Г. С., работник в Кремиковци, печели 1 000 000 лева. На вратата на бингозала „Европа“ той попитал колко струва удоволствието и като разбрал, че картоните са по 10 и 20 лева, влязъл. Имал 50 лв., взел последен картон от 10 лв. и „ударил“ „бинго“ в началото, когато печалбата е огромна.

{{< figure src="../../images/1994-08-15-bingomaniyata/V-Nikolov.webp" attr="На 25.7.1994 г. В. Николов стана милионер. И това не е лесно. Снимка: Архив на бингозала „Европа“" align=center width="250">}}

„Играя от две години и само за първите няколко месеца вече профуках цялото наследство от баща ми“, каза пред „168 часа“ Лилия Иванова и допълни „Сега за това може да си имам неприятности с родата, но няма какво да се прави вече.“ Тя обаче не вярва, че някога ще може да се откаже от гъдела на играта. Миналата седмица само за една нощ пръснала 3000 лева, без да си върне стотинка.

А клиентката Ани (персоналът я нарича Маминката) почти родила в залата. Престанала да идва само два дни преди детето ѝ да се появи на бял свят. После едвам издържала по-малко от месец и пак дотърчала да играе. В началото се редували с приятелката ѝ. Три игри едната гледала бебето извън залата, три игри - другата. Когато екипът на „168 часа“ посети бинго „Европа“, младата майка не пожела да говори за изживяванията и страстта си. Беше вперила поглед в монитора и все още не печелеше.

{{< figure src="../../images/1994-08-15-bingomaniyata/oshte.webp" attr="Играчи викат за още." align=center >}}

Двайсет и пет годишната Жанет Игнатова също е постоянен посетител. Занимава се с търговия на едро, а съпругът ѝ работи в сферата на туризма. И те се чувстват най-добре с 3 - 4 бона в джоба за „адреналин“.

„Имах един понеделник, когато пет пъти ударих „бинго“. Но естествено други дни това не става затова на четвъртия - петия час си тръгвам, ако не ми върви. Понякога не се чувствам добре, защото

> **чакам дете, но с неудоволствие напускам залата.**

Тук се разтоварвам след работния ден и от пари, и от проблеми. Имаме фирма, но веднъж дори ни се наложи да вземем 500 лева на заем от майка ми, защото бяхме на нулата. С последните си пари дойдохме тук. Тогава спечелихме“, разказва чаровната дама.

{{< figure src="../../images/1994-08-15-bingomaniyata/Janet-Ignatova.webp" attr="Жанет Игнатова се прибира вкъщи само ако ѝ прилошее или почувства, че не ѝ върви." align=center width="250">}}

Петък, в полунощ, при препълнена зала в бинго „Глория палас“ в София се разиграха футболните обувки на Любослав Пенев, с които той класира България на световните футболни финали САЩ’94. В специалната игра с талони от по 100 лева бяха дошли да участват над 300 души. Късмет извади старият бингаджия Борис Братованов, който заедно с жена си Гитка редовно посещава тази зала.

{{< figure src="../../images/1994-08-15-bingomaniyata/Boris-Bratovanov.webp" attr="Борис Братованов спечели футболните обувки на Любо Пенев." align=center >}}

Освен футболните обувки той спечели и 40 000 лева. Семейството му не за първи път си тръгва с пълни джобове от „Глория палас“. На 21 юни съпругата му спечели „Рено Туинго“ с последните си 40 лева.

Ако направи „бинго“ на 34-ото обявено число с талон от 40-лева, взимаш едновременно 500 000 лева, „Рено Лагуна“ и „Рено Туинго“, плюс „бингото“, което се е формирало от самата игра. „До момента, слава Богу, такава печалба не е имало, но ако има, ще я дадем без никакъв проблем“, поясниха шефовете на „Глория палас“.

След финала на футболното световно първенство в САЩ тук на бинго се разигравали и футболните обувки на Наско Сираков, с които той игра в Америка.

> **футболната звезда има дял в тази зала**

А повечето големи бингозали в страната се стопанисват от фирма „Ай Джи Ем“.

За бутоните на Наско едно момче си взело 18 талона. Съседът му по маса за майтап му поискал една от сериите и момчето му я продало. Точно тази серия ударила „бингото“, специалната награда от 40 000 лв. плюс обувките на Наско. Щастливецът си взел парите, но заради жеста отстъпил кавалерски на „добрия самарянин“ шпайковете.

Футболните национали редовно играели в залата. Наско Сираков, Лъчезар Танев, Любослав Пенев, Пламен Николов, Николай Тодоров-Кайзера чето се събирали тук. Идвали и волейболистите Любо Ганев и Димо Тонев. Наско обичал да играе, но нямал добри постижения, съпругата му Илияна Раева била спецът в семейството и редовно забивала „бингото“.

„Залата дава много, но и взима много“, признават си маниаците. Но за тях

> **бингото се е превърнало в начин на живот.**

{{< figure src="../../images/1994-08-15-bingomaniyata/computers.webp" attr="Най-богатите играят на компютър" align=center >}}

Има и такива, чийто късмет непрекъснато бяга по тъчлинията. „Имам чувството, че и да съм сам в залата, няма да спечеля „бинго“, казва друг последовател, чиито спестявания изтичат невъзвратимо.

Семейство Маневи също редовно посещава бингото и два пъти печели премията от 200 хиляди лева, която се тегли всеки понеделник. „Не знам с какъв бизнес се занимават, но е имало случаи, в които играеха с половината талони в залата“, разказва Виктория, едно от момичетата, които работят отдавна.

> **Шансът на паралиите винаги е по-голям,**

защото колкото повече печелят „бинго“ или линии, толкова повече талони с имената им попадат в урните, от които се тегли името на печелившия - било за коли или крупни суми.

{{< figure src="../../images/1994-08-15-bingomaniyata/pari-pri-pari-otivat.webp" attr="„Пари при пари отиват“, казват момичетата" align=center >}}

Психолози отдавна са открили закономерна връзка между обедняването на нацията и нейното влечение към игрите на щастието. Не са малко и тези, които сядат на масите от отчаяние. „Преди година и половина си продадох апартамента, за да си купя по-голям. Тогава ми обраха повече от половин милион лева. Разболях се. Започнах да спя при познати, не се миех, не се къпех, натрових се, не исках да живея повече. Тръгнах по гледачки, дори писах на тая от вестниците, която уж давала ключа към успеха и печалбата. Тя ме насочи към бингото с обяснението ,че парите ми са в престъпници, които ги залагат там, и че Бог ще ми ги върне с късмет точно по този начин. Аз взимам парите и играя, само това ме поддържа, вече съм заклета комарджийка“, разказа дама, пожелала анонимност.

{{< figure src="../../images/1994-08-15-bingomaniyata/bez-zdrave.webp" attr="Нерви, здраве и пари отиват от вяра в „бялата лястовичка“ на печалбата." align=center >}}

Мнозина признават, че в бингото

> **има и шашми.**

В една от софийските зали колата награда на два пъти била печелена от арабин. Втория път едно малко момченце изтеглило картончето и понеже не можело да чете, служителката до него съобщила името на печелившия. Никой от останалите клиенти не си направил труда да погледне наистина ли този човек е късметлията.

{{< figure src="../../images/1994-08-15-bingomaniyata/izmama.webp" attr="Бинго-шанс или измама" align=center >}}

Новият стар бог хазартът се намеси и сивото ежедневие на българина. В залите вече обмислят обзавеждането на детски кътчета и родилни зали, защото при вина да картончетата родителите забравят всичко останало.