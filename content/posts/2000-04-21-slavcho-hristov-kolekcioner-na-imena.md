---
title: Славчо Христов - колекционер на имена
description: Бизнесменът има преки наблюдения как се подреди силовият елит.
date: 2000-04-21
author:
  - Миролюба Бенатова
  - 168 часа, бр. 16/2000, стр. 13, 18
tags: ['Славчо Христов', 'Иван Костов', 'маргин', 'ресторант Олимп']
cover:
  image: ./images/2000-04-21-slavcho-hristov-kolekcioner-na-imena/cover.webp
  caption: "Ресторант „Олимп“ Снимка: Силвия Гурмева"
  hiddenInSingle: false
---

„Славчо е невероятен дипломат и комбинатор“, казва за него човек от обкръжението му. Персоналът на „Олимп“ сигурно ще помни дълго един от горещите юлски дни на 1997 г. Тогава в празния ресторант влиза Иван Костов. Клиентът току-що е избран за министър-председател на България. Славчо Христов посреща госта с думите: „Честито, г-н Костов. Мислихме, че вече няма да ни посещавате...“ Премиерът отговаря: „В каквото и качество да съм, няма да пренебрегна любимата си кухня“ ...

Днес вегетарианецът Костов трябва да си е дал сметка, че нищо прекалено не е на добре - нито прекалено добрата кухня, нито твърде подчертаното излъчване на правилност.

Сега Славчо Христов и Иван Костов твърдо отричат да имат приятелски отношения. Според запознати с делата на сем. Костови, вероятно не Иван, а Елена Коства е „топлата връзка“ с добрия ресторантски мениджър. Познават се от времето, когато обикновеното драгалевско семейство строи къщата си.

Така или иначе, доскоро слабо известният в обществото ресторантьор Славчо е успял да се впише, развие и оцелее в най-новата бизнес-политическа история на България. Първо, като наблюдател. Ресторант, а по-късно късно казино „Рич“ е мястото, където в началото на 90-те се събират всички. Там обичал да обядва и бившият президент Желю Желев. Освен него обаче през „Рич“ се изрежда цялото спортно войнство, което по-късно очертава силовия елит. Пред очите на Христов се „раждат“ групировките, разделят се територии, появяват се кървавите конфликти. Сега част от онези герои вече не са между живите.

> **Игра с имена**

Славчо Христов успява да се оттегли от бизнеса, свързан със СИК още през 1997 - 98 г. Тогава той е заличен от две фирми, в които е участвал в съдружие с Николай Маринов - Големия Маргин. Твърди се, че едната - „Чоби - 90“ ООД е свързана с петролния бизнес. Запознати си спомнят, че преди години Славчо Христов построява една от първите хубави бензиностанции в София - срещу Централния затвор. В момента един от тогавашните му ортаци притежава хотел в стария град на Несебър. През 97-а бензиностанцията и фирмата сменят своя собственик. Новият е „Литекс-комерс“ ООД.

От фирмената еволюция на Славчо Христов много ясно си личи кога силните на деня се променят. Това обяснява и факта, че във всички фирми Славчо Христов демонстративно участва със себе си, а не чрез подставени лица. Това е неговата защита от евентуални проблеми с бивши съдружници. През 98-а Христов излиза от „Слекта“, където също е бил заедно с Големия Маргин и започва игра с други имена. Първото е на Антон Краус в „Соф Строй комплект“ ООД. Дали фирмата е действала или не в случая не е толкова важно. По-същественото е, че Славчо Христов се разминава с взрив пред ресторант „Олимп“ на 20 юли 1998 г. Явно за сплашване, защото бомбата избухва рано сутринта и щетите са малки. Други двама негови бивши съдружници около „СИК“, но излезли от общия бизнес вече не са между живите. Твърди се, че, излизайки от схемата, Христов жертва определена сума пари, но съумява да запази нормални отношения с бившите си партньори. Същото не важи за строителния предприемач Емил Петров. Той е убит на 24 септември 1998 г. А Роберт Стефанов, с когото Христов участва в „Транзит инс“ АД, е застрелян в кв. „Сухата река“ на 23 ноември 1999 г.

> **Класическата схема**

Сега Славчо Христов отново се връща към бизнеса с петролни продукти. Просто сменя ортаците. И има няколко резервни варианта. Ако фирмата със зетя на Иван Костов „Бул Ойл Трейдинг“ ООД не проработи, ресторантьорът има съвместна фирма с друг участник в петролния бизнес. Валентин Арменакович Каладжан е съдружник на Христов от 1999 г. в „С и В консулко“ ООД. Явно Каладжан доста се е развил за девет години, защото първата му фирмена регистрация е за таксиметров превод. Почти едновременно със създаването на „Бул Ойл Трейдинг“, през януари 2000 г. Каладжан регистрира еднолично дружество „Индустриалекспорт - петрол“. Съвпадението щеше да бъде случайно, ако една друга фирма на Валентин Каладжан не издаваше истински близките му отношения със Славчо Христов - през март 2000 г. е вписано акционерно дружество „Лото Балкан Трейдинг“. В него участват Каладжан, Димитър Н. Иванов и блика роднина на шефката на строителния надзор - Райна Гебрева. АД-то, създадено за включване в хазартния бизнес, е с адрес на дейност ул. „Кричим“ 1. На същото място се водят още поне три фирми на Славчо Христов с различни съдружници.

Валентин Каладжан има още едно интересно участие - в „Дженерал енерджи“ АД, с предмет на дейност търговия и производство на енергоносители със съдружник бившия шеф на енергетиката Никита Шервашидзе. АД-то съществува от 1997 г.

> **Време за източване**

Една от най-съществените и реално действащи връзки на Славчо Христов е с небезизвестните строителни предприемачи от НИКМИ - Николай Козанов и Милчо Благоев. Бизнессродяването им датира от средата на миналата година. Един от големите обекти, в оито участват Козанов и Благоев, е все още недостроеният бизнесцентър срещу Транспортното министерство в София. Твърди се, че НИКМИ няма пари да завърши обекта. Знае се, че предприемачите имат финансови затруднения и по други проекти. Това донякъде обяснява интереса на Славчо Христов къ участието в БРИБанк. Както казва самият той пред „Свободна Европа“: „Аз си мисля, че точно сега е времето... по какъв друг начин човек да си доизгради бизнеса...“ моментът с встъпването на ресторантьора в надзорния съвет на банката почти съвпада със създаването на едно формирование. На 24 март 2000 г. в търговския регистър е вписано акционерно дружество „Фонд за реконструкция и развитие“ (преди години имаше държавна институция с подобно име, б. а). В АД-то се появява ООД „Никими“, което се представлява от Милчо Благоев, „Либеро“ АД, което всъщност е приемник на „Първа финансово-брокерска къща“ и участва в още няколко съдруижя със себе си и „Бултрак“ АД. „Бултрак“ има участия на „Златни пясъци“. Според запознати цялата уж сложна структура на новоизлюпения „Фонд за реконструкция и развитие“ напомня класическата схема за източване на пари. Вероятно точно чрез този фонд ще започне тегленето на кредити от БРИБанк. Дали кредитите ще бъдат върнати, не е ясно. „Орион“ и „Олимп“ доста си приличат.